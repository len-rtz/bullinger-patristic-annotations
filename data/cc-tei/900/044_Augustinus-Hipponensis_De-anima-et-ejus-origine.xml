<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De anima et ejus origine</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 44</title>
           <idno>AugHip.DeAnEtE</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head> <hi>LIBER PRIMUS.</hi> AD RENATUM MONACHUM.</head>
<p>Acceptis a Renato duobus libris Vincentii Victoris, qui Augustini sententiam de animae natura, et ejusdem de ipsius origine
cunctationem improbabat, ostendit Augustinus, juvenem arroganter de se ipso sentientem, ut de re tam abdita decideret,
in errores intolerandos incurrisse. Tum deinde Scripturarum testimonia, quibus probare se Victor existimabat,
animas a Deo, non ex propagine fieri, sed novas singulis nascentibus insufflari, demonstrat ambigua esse, atque ad hanc
ipsius opinionem confirmandam minime idonea.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 Sinceritatem tuam erga
<pb n="0475"/>nos, Renate frater charissime, et fraternam benevolentiam,
ac mutuae dilectionis affectum probatum quidem
et antea tenebamus: verum nunc probatiorem
nobis amica diligentia demonstrasti, quod mihi duos
libros, ejus quidem hominis quem penitus ignorabam,
nec tamen ideo contemnendi, Vincentii Victoris (sic
enim praenotatum ibi nomen ejus inveni), proxime
praeterita aestate misisti; quamvis mihi, eo quod
absens fuissem, in autumni fine sint redditi. Quomodo
enim tu charissimus meus posses vel deberes in
meam non perferre notitiam, cum in manus tuas venissent
cujuslibet hominis qualescumque litterae, licet
ad alium scribentis, ubi tamen nomen commemoraretur
et legeretur meum, ita ut contradiceretur verbis
meis, quae in quibusdam opusculis edidissem? Hoc
itaque fecisti, quod sincerissimus et dilectissimus amicus
meus facere debuisti.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 Sed hinc angor paululum, quod
adhuc tuae Sanctitati minus quam vellem cognitus
sum: quandoquidem putasti me sic accepturum, quasi
tu mihi injuriam feceris, notum faciendo quod alius
fecit. Quantum autem hoc absit ab animo meo, vide,
ut ne ab illo quidem me passum injuriam conquerar.
Cum enim aliter quaedam quam ego saperet, numquidnam
debuit reticere? Unde mihi gratum esse debet,
quod ita non tacuit, ut id etiam legere possimus.
Deberet quidem tantum scribere potius ad me, quam
ad alterum de me: sed quod mihi esset ignotus, non
est ausus se mihi ingerere in meorum refutatione dictorum.
Nec consulendum me putavit, ubi sibi videtur
minime dubitandum, sed plane cognitam et certam
tenere sententiam. Obtemperavit autem amico suo, a
quo se, ut scriberet, dicit esse compulsum. Et si quid
inter disputandum, quod in meam contumeliam redundaret,
<pb n="0476"/>
expressit; non eum conviciantis voluntate
crediderim, sed diversa sentientis necessitate fecisse.
Ubi enim mihi animus erga me hominis ignotus est et
incertus, melius arbitror meliora sentire, quam inexplorata
culpare. Fortassis enim amore mei fecit,
sciens ad me pervenire posse quod scripsit; dum in
eis rebus errare me non vult, in quibus se potius errare
non putat. Et ideo debeo etiam ejus habere gratam
benevolentiam, cujus me necesse est improbare
sententiam: ac per hoc in eis quae non recte sapit,
adhuc leniter corrigendus mihi videtur, non aspere
detestandus; praesertim quia, sicut audio, nuper catholicus
factus est, quod ei gratulandum est. Caruit
enim Donatistarum vel potius Rogatistarum divisione
et errore, quo antea tenebatur: si tamen catholicam
veritatem sicut oportet intelligat, ut vere de illius
conversione gaudeamus.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 Habet enim eloquium, quo possit
explicare quae sentit. Unde cum illo agendum est,
eique optandum ut recta sentiat, ne faciat esse delectabilia
quae sunt inutilia, et quae diserta dixerit, vera
dixisse videatur. Quamvis et in ipso eloquio habeat
multa emendanda, et a nimia exundantia reprimenda.
Quod in illo tibi quoque, ut viro gravi, sicut tua indicant
scripta, displicuit. Sed hoc vel facile corrigitur,
vel sine detrimento fidei a levibus mentibus amatur,
toleratur a gravibus. Habemus enim jam quosdam
spumeos in sermone, sed in fide sanos. Non itaque
desperandum est, etiam hoc in isto (quamvis sit tolerabile,
si permanserit), posse tamen expurgari et temperari,
atque ad integrum et solidum vel perduci, vel
revocari modum: praesertim quia juvenis esse perhibetur,
ut quod minus habet peritia, suppleat diligentia;
et quod cruditas loquacitatis eructat, aetatis maturitas
decoquat. Illud est molestum et periculosum
<pb n="0477"/>
vel perniciosum, si cum laudatur eloquentia, persuadeatur
insipientia, et in pretioso poculo bibatur pestifera
potio.
</p>
          </div3>
        </div2>

<div2>
          <head>CAPUT IV.</head>
<div3>
            <head>4.</head>
            <p>
 Ut enim jam incipiam demonstrare,
quae praecipue sint in ejus disputatione vitanda:
Animam dicit a Deo quidem factam, nec Dei esse
partem sive naturam; quod omnino verum est: sed
cum eam non vult ex nihilo factam fateri, et aliam
nullam creaturam unde sit facta commemorat, atque
ita illi dat auctorem Deum, ut neque ex nullis exstantibus,
id est, ex nihilo, neque ex aliqua re, quae non
est quod Deus est, sed de se ipso eam fecisse credatur;
nescit eo se revolvi, quod declinasse se putat, ut
scilicet nihil aliud anima quam Dei natura sit; ac sic
consequenter et de Dei natura fiat aliquid ab eodem
Deo, cui faciendo materia de qua facit, sit ipse qui
facit: ac per hoc et Dei sit natura mutabilis, et mutata
in deterius ejusdem ipsius Dei ab eodem ipso Deo
natura damnetur. Quod pro tua fideli intelligentia,
quam non sit opinandum, et quam sit a corde catholico
secludendum, longeque fugiendum, vides. Ita
quippe anima vel de flatu facta, vel Dei flatus factus
est ipsa, ut non de ipso sit, sed ab ipso de nihilo
creata sit. Neque enim sicut homo quando sufflat,
non potest de nihilo flatum facere, sed quem de isto
aere ducit, hunc reddit; ita Deo putandum est auras
aliquas circumfusas jam fuisse, quarum exiguam
quamdam particulam spirando traheret, et respirando
refunderet, quando in hominis faciem sufflavit,
eique illo modo animam fecit. Quod et si ita esset,
nec sic de ipso, sed de subjacenti re aliqua flabili
posset esse quod flavit. Sed absit ut negemus omnipotentem
de nihilo flatum vitae facere potuisse, quo
fieret homo in animam vivam: atque in eas contrudamur
angustias, ut vel jam fuisse aliquid, quod ipse
non esset, unde flatum faceret, opinemur; vel quod
mutabile factum videmus, de se ipso fecisse credamus.
Quod enim de ipso est, necesse est ut ejusdem naturae
sit cujus ipse est, ac per hoc etiam immutabile sit.
Anima vero, quod omnes fatentur, mutabilis est. Non
ergo de ipso, quia non est immutabilis sicut ipse. Si
autem de nulla re alia facta est, de nihilo facta est
procul dubio, sed ab ipso.
</p>
          </div3>
        </div2>

<div2>
          <head>CAPUT V.</head>
<div3>
            <head>5.</head>
            <p>
 Quod vero eam non spiritum,
sed corpus esse contendit; quid aliud vult efficere,
quam nos non ex anima et corpore, sed ex duobus
vel etiam tribus constare corporibus? Cum enim spiritu,
anima, et corpore constare nos dicit, et omnia
haec tria corpora esse asserit; profecto ex tribus corporibus
nos putat esse compactos. In qua opinione
quanta eum sequatur absurditas, illi potius quam tibi
demonstrandum puto. Verum iste tolerabilis error est
hominis, qui nondum cognovit esse aliquid, quod
cum corpus non sit, corporis tamen quamdam similitudinem
gerere possit.
</p>
          </div3>
        </div2>

<div2>
          <head>CAPUT VI.</head>
<div3>
            <head>6.</head>
            <p>
 Illud plane quis ferat, quod in secundo
libro, cum quaestionem difficillimam solvere
conaretur de originali peccato, quatenus ad corpus
animamque pertineat, si anima non de parentibus
<pb n="0478"/>
trahitur, sed a Deo nova insufflatur; hanc ergo tam
molestam et tam profundam nitens enodare quaestionem:
 « Merito, »  inquit,  « per carnem, priscam reparat
habitudinem, quam visa fuerat paulisper amisisse
per carnem, ut per eam incipiat renasci, per quam
meruerat inquinari. »  Cernis nempe hominem ausum
suscipere quod vires ejus excedit, in tam immane
praecipitium decidisse, ut diceret inquinari animam
meruisse per carnem; cum dicere nullo modo
possit, unde hoc meritum traxerit ante carnem. Si
enim a carne incipit meritum habere peccati, dicat si
potest, unde ante peccatum suum carne meruerit inquinari.
Nam hoc meritum quo in carnem peccatricem
missa est, ut inquinaretur ex illa, profecto aut
ex semetipsa habuit, aut, quod vero multo amplius
abhorret, ex Deo. Ex carne quippe meritum non potuit
habere ante carnem, quo merito inquinanda mitteretur
in carnem. Si ergo a semetipsa hoc meritum
habuit; quomodo habuit, quae ante carnem nihil mali
fecit? Si autem hoc meritum ex Deo dicitur habuisse;
quis hoc audiat? quis ferat? quis dici impune permittat?
Non enim hoc loco quaeritur, quid meruerit, ut
judicaretur damnanda post carnem: sed quid meruerit
ante carnem ita damnari, ut inquinanda mitteretur
in carnem. Explicet hoc si potest, qui est ausus dicere,
inquinari animam meruisse per carnem.
</p>
          </div3>
        </div2>

<div2>
          <head>CAPUT VII.</head>
<div3>
            <head>7.</head>
            <p>
 Item alio loco, cum eamdem, qua
se ipse implicuerat, velut explicandam proponeret
quaestionem, tanquam ex persona adversariorum ait:
 « Cur, inquiunt, Deus animam tam injusta animadversione
mulctavit, ut in corpus eam peccati relegare
 voluerit, cum consortio carnis peccatrix esse
incipit, quae peccatrix esse non potuit? »  In hujus
quaestionis tanquam scopuloso gurgite, debuit utique
cavere naufragium, nec eo se committere, unde se non
erueret transeundo, sed forte redeundo, id est, poenitendo.
Nam de praescientia Dei se nititur liberare,
sed frustra. Praescientia quippe Dei eos quos sanaturus
est, peccatores praenoscit, non facit. Nam si eas animas
liberat a peccato, quas innocentes et mundas
implicuit ipse peccato, vulnus sanat quod intulit nobis,
non quod invenit in nobis. Avertat autem Deus, et
omnino absit, ut dicamus, quando lavacro regenerationis
Deus mundat animas parvulorum, tunc eum mala
sua corrigere, quae illis ipse fecit, cum eas nullum
habentes peccatum peccatrici carni, cujus originali
peccato contaminarentur, admiscuit. Quas tamen iste
accusans dicit inquinari meruisse per carnem, nec
potest dicere unde tantum mali meruerint ante carnem.
</p>
          </div3>
        </div2>

<div2>
          <head>CAPUT VIII</head>
<div3>
            <head>8.</head>
            <p>
 Hanc ergo quaestionem frustra
se putans de praescientia Dei posse dissolvere, adhuc
se involvit, et dicit:  « Anima si peccatrix esse meruit,
quae peccatrix esse non potuit, tamen neque in peccato
remansit, quia in Christo praefigurata in peccato
esse non debuit, sicut esse non potuit. »  Quid est
quod dicit,  « peccatrix esse non potuit, »  vel  « in peccato
<pb n="0479"/>
esse non potuit, »  nisi, credo, si non veniret
in carnem? Neque enim potuit originali peccato esse
peccatrix, aut quoquo modo in originali peccato esse,
nisi per carnem, si de parente non trahitur. Videmus
ergo eam per gratiam liberari a peccato: sed non
videmus unde meruerit haerere peccato. Quid est ergo
quod dicit:  « Si peccatrix esse meruit, non tamen
in peccato remansit? »  Si enim ab illo quaeram, cur
non in peccato remanserit, rectissime respondebit
quod eam Christi gratia liberaverit. Sicut ergo dicit
unde anima parvuli fuerit liberata peccatrix, sic etiam
dicat unde meruerit esse peccatrix.</p>
          </div3>
<div3>
            <head>9.</head>
            <p>
 Sed quid dicit, cui hoc quod praelocutus est,
contigit? Namque ut istam quaestionem sibi proponeret,
ait:  « Alia substruuntur opprobria querulis
murmurationibus oblatrantium, et excussi quasi
quodam turbine, identidem inter immania saxa collidimur. » 
Hoc si ego de illo dicerem, forsitan succenseret.
Verba sunt ejus: quibus praemissis proposuit
quaestionem, in qua ipsa saxa quibus collisus
naufragavit, ostenderet. Ad hoc enim perductus est,
et tam horrendis cautibus illatus, impulsus, infixus,
ut eruere se nisi emendando quod dixit, omnino non
possit; non valens ostendere quo merito anima sit
facta peccatrix, quam dicere non timuit ante omne
suum peccatum meruisse fieri peccatricem. Quis tam
immane supplicium meretur sine peccato, ut in aliena
iniquitate conceptus, antequam exeat de visceribus
matris, jam non sit sine peccato? De hac autem poena
parvulorum animas, qui regenerantur in Christo,
nullis eorum praecedentibus meritis gratuita liberat
gratia: alioquin gratia jam non est gratia <note>(Rom. XI,
6)</note>. Proinde iste homo valde intelligens, cui displicet
in tanta profunditate, etsi non docta, tamen cauta
nostra cunctatio, dicat si potest, in hanc poenam quo
pervenerit anima merito, de qua poena liberat gratia
sine merito. Dicat, ut quod dixit, aliqua, si valuerit,
ratione defendat. Non enim hoc exigerem, nisi ipse
dixisset quod anima meruerit esse peccatrix. Dicat
meritum ejus, utrum bonum fuerit, anne malum. Si
bonum, quo merito bono venit in malum? Si malum,
unde aliquod malum meritum ante omne peccatum?
Item dico: Si bonum, non ergo eam gratis, sed secundum
debitum liberat gratia, cujus praecessit meritum
bonum; ac sic gratia jam non erit gratia. Si
autem malum, quaero quod sit: an quod venit in carnem,
quo non venisset, nisi apud quem non est iniquitas,
ipse misisset? Nunquam igitur nisi se in pejora
praecipitans, hanc suam sententiam molietur astruere,
qua dixit quod anima meruit esse peccatrix. Et de his
quidem parvulis, quorum in Baptismo diluitur originale
peccatum, invenit qualitercumque quod diceret, quoniam
praescientia Dei praedestinatis in vitam aeternam
nihil obesse potuisset, paulisper alieno inhaerere peccato.
Quod tolerabiliter diceretur, si non iste verbis
suis implicaretur, dicens quod meruerit anima esse
peccatrix; unde se omnino non liberat, nisi hoc eum
dixisse poeniteat.
</p>
          </div3>
        </div2>

<div2>
          <head>CAPUT IX.</head>
<div3>
            <head>10.</head>
            <p>
 De illis autem parvulis qui morte
<pb n="0480"/>praeveniuntur priusquam baptizentur in Christo, cum
respondere voluisset, ausus est eis promittere, non
solum paradisum, verum etiam regnum coelorum:
non inveniens qua exiret, ne Deum animas innocentes
dicere cogeretur aeterna morte damnare, quas nullo
merito praecedente peccati, carni inserit peccatrici.
Sed utcumque sentiens quid mali dixerit, sine ulla
Christi gratia animas redimi parvulorum in aeternam
vitam regnumque coelorum, et in eis posse solvi originale
peccatum sine Baptismo Christi, in quo fit remissio
peccatorum: videns ergo, in quam se profunditatem
naufragosi gurgitis jecerit,  « Sane, »  inquit,
 « pro eis oblationes assiduas, et offerenda jugiter
sanctorum censeo sacrificia sacerdotum. »  Ecce aliud
unde nunquam exiturus est, nisi eum dixisse poeniteat.
Quis enim offerat corpus Christi, nisi pro eis
qui membra sunt Christi? Ex quo autem ab illo dictum
est, <hi>Nisi quis renatus fuerit ex aqua et Spiritu</hi>, <hi>non potest intrare in regnum Dei 
 <note>(Joan. III, 5)</note>
            </hi>; et alio
loco, <hi>Qui perdiderit animam suam propter me, inveniet
eam <note>(Matth. X, 39)</note>
            </hi>: nemo fit membrum Christi, nisi
aut Baptismate in Christo, aut morte pro Christo.</p>
          </div3>
<div3>
            <head>11.</head>
            <p>
 Unde et latro ille, non ante crucem Domini
sectator, sed in cruce confessor, de quo nonnunquam
praejudicium captatur, sive tentatur, contra Baptismatis
sacramentum, a Cypriano sancto inter martyres
computatur <note>( <hi>Cyprianus, Epist. ad Jubaianum</hi> )</note>, qui suo
sanguine baptizantur, quod plerisque non baptizatis
fervente persecutione provenit. Tanto namque
pondere appensum est, tantumque valuit apud eum
qui haec novit appendere, quod confessus est Dominum
crucifixum, quantum si fuisset pro Domino crucifixus.
Tunc enim fides ejus de ligno floruit, quando
discipulorum marcuit; nisi cujus mortis terrore marcuerat,
ejus resurrectione reviresceret. Illi enim desperaverunt
de moriente, ille speravit in commoriente: refugerunt
illi auctorem vitae; rogavit ille consortem
poenae: doluerunt illi tanquam hominis mortem, credidit
ille regnaturum esse post mortem: deseruerunt illi sponsorem
salutis, honoravit ille socium crucis. Inventa est
in eo mensura martyris, qui tunc in Christum credidit,
quando defecerunt qui futuri erant martyres. Et hoc
quidem oculis Domini clarum fuit, qui non baptizato,
tanquam martyrii sanguine abluto, tantam felicitatem
statim contulit <note>(Luc. XXIII, 43)</note>. Sed etiam nostrum quis
non consideret, quanta fide, quanta spe, quanta charitate
mortem pro Christo vivente suscipere potuit, qui
vitam in moriente quaesivit. Huc accedit, quia non incredibiliter
dicitur, latronem qui tunc credidit, juxta
Dominum crucifixum, aqua illa quae de vulnere lateris
ejus emicuit, tanquam sacratissimo baptismo fuisse
perfusum. Ut omittam quod eum, antequam damnaretur,
baptizatum non fuisse, quoniam nemo nostrum
<pb n="0481"/>
novit, nemo convincit. Verum haec ut volet quisque
accipiat, dum tamen de Baptismo non praescribatur
Salvatoris praecepto, hujus latronis exemplo; et non
baptizatis parvulis nemo promittat inter damnationem
regnumque coelorum, quietis vel felicitatis cujuslibet
atque ubilibet quasi medium locum. Hoc enim eis
etiam haeresis Pelagiana promisit: quia nec damnationem
metuit parvulis, quos nullum putat habere
originale peccatum; nec sperat eis regnum coelorum,
si non perveniunt ad Baptismatis sacramentum. Iste
autem cum confiteatur parvulos originali obstrictos
esse peccato, eis etiam regnum coelorum non baptizatis
ausus est polliceri: quod nec illi ausi sunt, qui eos
asserunt sine ullo prorsus esse peccato. Ecce qualibus
se laqueis praesumptionis innectat, nisi eum talia
scripsisse poeniteat.
</p>
          </div3>
        </div2>

<div2>
          <head>CAPUT X.</head>
<div3>
            <head>12.</head>
            <p>
 De fratre autem sanctae Perpetuae
Dinocrate, nec scriptura ipsa canonica est, nec
illa sic scripsit, vel quicumque illud scripsit, ut illum
puerum qui septennis mortuus fuerat, sine Baptismo
diceret fuisse defunctum: pro quo illa imminente
martyrio creditur exaudita, ut a poenis transferretur
ad requiem. Nam illius aetatis pueri, et mentiri, et
verum loqui, et confiteri, et negare jam possunt. Et
ideo cum baptizantur, jam et symbolum reddunt, et
ipsi pro se ad interrogata respondent. Quis igitur scit
utrum puer ille post Baptismum, persecutionis tempore
a patre impio per idololatriam fuerit alienatus a
Christo, propter quod in damnationem mortis ierit,
nec inde nisi pro Christo moriturae sororis precibus
donatus exierit?
</p>
          </div3>
        </div2>

<div2>
          <head>CAPUT XI.</head>
<div3>
            <head>13.</head>
            <p>
 Sed etiamsi hoc isti concedatur,
quod salva fide catholica et ecclesiastica regula,
nulla ratione conceditur, ut pro non baptizatis cujuslibet
aetatis hominibus offeratur sacrificium corporis
et sanguinis Christi, tanquam per hujusmodi pietatem
suorum ad regnum coelorum quo perveniant adjuventur,
quid responsurus est de tot millibus infantum,
qui nascuntur ex impiis, nec in manus piorum aliqua
vel divina vel humana miseratione perveniunt, et de
ista vita in illa tenerrima aetate, sine lavacro regenerationis
abscedunt? Dicat, si potest, unde istae animae
sic peccatrices fieri meruerunt, ut a peccato saltem
nec postea liberentur. Si enim quaeram, quare damnari
mereantur, si non baptizantur; recte mihi respondetur,
propter originale peccatum. Item si quaeram,
unde traxerint originale peccatum; iste respondebit,
ex carne utique peccatrice. Si ergo quaeram,
unde damnari meruerint in peccatricem carnem, quae
nihil mali fecerant ante carnem; hic inveniat quid
respondeat; et sic damnari ad alienorum peccatorum
subeunda contagia, ut nec Baptisma regeneret
male generatos, nec sacrificia expient inquinatos. Ibi
enim et de talibus hi parvuli nati sunt, sive adhuc
usque nascuntur, ut eis nullo tali possit adjutorio
subveniri. Hic certe omnis argumentatio deficit. Non
enim quaerimus, unde animae damnari meruerint post
<pb n="0482"/>
carnis consortium peccatricis: sed quaerimus, unde
animae damnari meruerint ad subeundum carnis consortium
peccatricis, nullum peccatum habentes ante
carnis consortium peccatricis. Non est ut dicatur,
 « Nihil eis obfuit alieni peccati paulisper communicata
contagio, quibus in Dei praescientia fuerat parata redemptio. » 
De his enim nunc loquimur, quibus ante
Baptismum de corpore exeuntibus redemptio nulla
succurrit. Non est ut dicatur,  « Eas quas Baptisma
non abluit, sacrificia pro eis crebra mundabunt;
quod praesciens Deus, paululum illas voluit alienis
haerere peccatis, sine ullo exitio damnationis aeternae,
et cum spe felicitatis aeternae. »  De his enim nunc loquimur,
quarum nativitas apud impios et ex impiis
nulla talia potuerit invenire praesidia. Quae quidem si
adhiberi possent, procul dubio non baptizatis prodesse
non possent: sicut nec illa quae de libro Machabaeorum
commemoravit sacrificia pro peccatoribus
mortuis <note>(II Machab. XII, 43)</note>, eis aliquid profuissent, si
circumcisi non fuissent.</p>
          </div3>
<div3>
            <head>14.</head>
            <p>
 Inveniat ergo, si potest, iste quid dicat, cum
ab illo quaeritur, quid meruerit anima, sine ullo peccato,
vel originali, vel proprio, sic ad subeundum
alienum peccatum originale damnari, ut non ab illo
valeat liberari: et videat quid eligat e duobus, utrum
dicat etiam eas animas morientium parvulorum, quae
hinc sine lavacro regenarationis abscedunt, et pro
quibus nullum sacrificium corporis Dominici offertur,
a nexu peccati originalis absolvi; cum Apostolus doceat,
ex uno ire omnes in condemnationem <note>(Rom. V,
16)</note>, quibus utique non subvenit gratia, ut per unum
eruantur in redemptionem; an dicat animas non habentes
ullum vel proprium, vel originale peccatum,
et omni modo innocentes, simplices, puras, a justo
Deo, cum eas ipse non liberandas carni inserit peccatrici,
aeterna damnatione puniri.
</p>
          </div3>
        </div2>

<div2>
          <head>CAPUT XII.</head>
<div3>
            <head>15.</head>
            <p>
 Ego nihil istorum duorum dicendum
esse confirmo; nec illud tertium, alibi peccasse
animas ante carnem, ut damnari mererentur in
carnem. Apostolus quippe apertissime definivit, nondum
in carne natos nihil egisse boni seu mali <note>(Rom. IX, 11)</note>.
Unde constat, parvulos, ut remissione
indigeant peccatorum, nonnisi originale contraxisse
peccatum. Nec illud quartum, eas animas parvulorum
sine Baptismate moriturorum a justo Deo in carnem
peccatricem relegari atque damnari, quas praescivit,
si ad aetatem pervenissent, in qua libero uterentur
arbitrio, male fuisse victuras. Hoc namque
nec iste ausus est dicere, in tantis angustiis constitutus:
imo etiam contra istam vanitatem jam satis
manifeste ac breviter est locutus, ubi ait,  « Injustum
Deum futurum fuisse, si non perfectis propriae voluntatis
operibus, vellet hominem judicare non natum. » 
Hoc enim respondit, cum tractaret quaestionem adversus
eos qui dicunt, Cur Deus hominem faciebat,
quem, utpote praescius, sciebat futurum non bonum?
Non natum enim judicaret, si propterea creare noluisset,
quia non bonum futurum esse praescisset. Et
utique sicut et huic visum est, de perfectis ejus operibus
<pb n="0483"/>
debuisset hominem judicare, non de praecognitis,
nec fieri aliquando permissis. Nam si peccata,
quae si homo viveret commissurus esset, etiam non
commissa damnantur in mortuo, nullum beneficium
collatum est illi qui <hi>raptus est ne malitia mutaret intellectum
ejus <note>(Sap. IV, 11)</note>
            </hi>: quandoquidem judicabitur
secundum eam, quae in illo fuerat futura, malitiam;
non secundum eam, quae in illo inventa est,
innocentiam: et de nullo mortuo baptizato poterit
esse securitas; quia et post Baptismum, non qualitercumque
peccare, verum etiam apostatare homines
possunt. Quid si ergo qui baptizatus hinc raptus est,
apostata erat futurus, si viveret; nullumne illi beneficium
putabimus esse collatum, quod <hi>raptus est ne
malitia mutaret intellectum ejus;</hi> et propter Dei praescientiam,
non sicut fidele membrum Christi, sed
sicut apostatam judicandum esse censebimus? Quanto
enim melius, si peccata nondum facta, nondum cogitata,
sed praecognita et futura puniuntur, projicerentur
illi duo de paradiso ante peccatum, ne in loco
tam sancto et beatifico peccaretur? Quid, quod ipsa
exinanitur omnino praescientia, si quod praescitur non
erit? Quomodo enim recte dicitur praesciri futurum,
quod non est futurum? Quomodo ergo puniuntur
peccata quae nulla sunt; id est, quae nec vita ista nondum
incipiente commissa sunt ante carnem, nec
morte praeveniente post carnem?
</p>
          </div3>
        </div2>

<div2>
          <head>CAPUT XIII.</head>
<div3>
            <head>16.</head>
            <p>
 Hoc itaque medium, ex quo
anima missa est in carnem, quo usque solveretur a
carne, quoniam parvuli anima est, nec liberi arbitrii
gessit aetatem, non invenit unde damnaretur non
percepto Baptismo, nisi originale peccatum. Ex hoc
peccato juste damnari animam non negamus: quia
peccato supplicium lex justa constituit. Sed ad hoc
peccatum subeundum cur damnata sit, quaerimus, si
non ex illa una trahitur, quae in generis humani
primo patre peccavit. Quamobrem si Deus non damnat
innocentes, nec facit nocentes quos perspicit
innocentes; et si animas non liberat sive ab originalibus,
sive a propriis peccatis, nisi in Ecclesia Christi
Baptismus Christi; et si animae ante carnem nullum
habuerunt omnino peccatum; et si peccata antequam
committantur, et multo magis quae nunquam commissa
sunt, damnari justa lege non possunt; nihil horum
quatuor iste dicat: et, si potest, explicet, parvulorum
animae, quae sine Baptismo exeuntes in
damnationem mittuntur, quo merito in carnem
peccatricem quae nihil peccaverunt, missae sunt, ut
illic invenirent peccatum, propter quod merito damnarentur.
Porro si quatuor ista devitans, quae sana
doctrina condemnat, id est, si non audens dicere, vel
sine ullo peccato existentes, a Deo fieri animas peccatrices,
aut sine Christi Sacramento in eis solvi originale
peccatum, aut eas alicubi peccasse, antequam
mitterentur in carnem, aut ea quae nunquam habuerunt
in eis peccata damnari: si haec nobis non audens
dicere, quoniam non sunt utique dicenda, dixerit
parvulos non trahere originale peccatum, nec habere
unde damnentur, si non accepto Sacramento regenerationis
<pb n="0484"/>
hinc exeant; in haeresim Pelagianam sine
dubitatione damnabilem damnandus incurret. Quod
ei ne contingat, quanto melius tenet de animae origine
cunctationem meam, ne audeat affirmare, quod
nec humana ratione comprehendit, nec divina auctoritate
defendit; ne cogatur insipientiam profiteri,
dum veretur ignorantiam confiteri.
</p>
          </div3>
        </div2>

<div2>
          <head>CAPUT XIV.</head>
<div3>
            <head>17.</head>
            <p>
 Hic forte dicat, sententiam
suam divina auctoritate defendi: quoniam sanctarum
Scripturarum testimoniis probare se existimat, animas
a Deo, non ex propagine fieri, sed novas singulis
insufflari. Probet, si potest, et fatebor me didicisse
ab illo, quod magna intentione quaerebam. Sed
quaerat alia, ne fortassis inveniat: nam hoc istis testimoniis,
quae jam posuit, non probavit. Omnia
quippe quae hic adhibuit, ad aliquid certa sunt; ad
hoc vero, quod de animae origine quaeritur, demonstrantur
ambigua. Certum est enim Deum dedisse
hominibus flatum et spiritum, dicente propheta, <hi>Sic
dicit Dominus qui fecit coelum, et fundavit terram, et
quae sunt in ea, qui dat flatum populo super eam, et
spiritum calcantibus eam <note>(Isai. XLII, 5)</note>
            </hi>. Hoc testimonium
iste in eam sententiam vult accipi, quam defendit,
ut quod ait, <hi>dat flatum populo,</hi> non ex propagine
facere animas populo, sed novas insufflare credatur.
Audeat ergo dicere non ipsum nobis dedisse carnem,
quia de parentibus origo carnis attracta est. Et ubi
ait Apostolus de frumenti grano, <hi>Deus illi dat corpus
quomodo voluerit <note>(I Cor. XV, 38)</note>
            </hi>; neget, si audet, de
tritico triticum nasci, et herbam ejus ex semine secundum
genus. Quod si negare non audet; unde igitur
scit quomodo dictum sit, <hi>dat flatum populo:</hi> 
utrum eum trahens de parentibus, an insufflans novum?</p>
          </div3>
<div3>
            <head>18.</head>
            <p>
 Unde etiam scit, utrum repetitio sententiae sit, <hi>Qui dat flatum populo super eam, et spiritum calcantibus
eam:</hi> 
 ut de una re utrumque dictum intelligatur, et
non animam vel spiritum quo natura vivit humana,
sed Spiritum sanctum significare voluerit? Si enim flatu
non posset significari Spiritus sanctus, non Dominus
post resurrectionem insufflasset discipulis, et dixisset, <hi>Accipite Spiritum sanctum 
 <note>(Joan. XX, 22)</note>
            </hi>. Neque
scriptum esset in Actibus Apostolorum, <hi>Factus est
subito de coelo sonus, quasi ferretur flatus vehemens,
et visae sunt illis linguae divisae sicut ignis, qui et insedit
super unumquemque eorum, et impleti sunt omnes
Spiritu sancto <note>(Act. II, 2-4)</note>
            </hi>. Quid si hoc Propheta praenuntiavit,
dicens, <hi>Qui dat flatum populo super eam?</hi> 
et tanquam exponens quid dixerit flatum, repetivit
atque ait, <hi>et spiritum calcantibus eam?</hi> Tunc enim evidentissime
factum est, quando impleti sunt omnes
Spiritu sancto. Aut si nondum dicendus est populus,
centum viginti homines, qui tunc in loco uno aderant,
certe quando simul quatuor vel quinque millia crediderunt,
et baptizati acceperunt Spiritum sanctum <note>(Id. IV, 31)</note>,
quis dubitaverit simul populum accepisse
Spiritum sanctum, et multitudinem quae ambulabat
in terra, id est, homines calcantes terram? Nam
ille qui datur ad naturam hominis pertinens, sive ex
<pb n="0485"/>
propagine detur, sive novus insuffletur (quorum nihil
affirmandum esse dico, donec alterutrum sine ulla
dubitatione clarescat) non datur calcantibus terram,
sed adhuc materno utero inclusis. Dedit ergo flatum
populo super terram, et spiritum calcantibus eam,
quando multi simul credentes, simul repleti sunt Spiritu
sancto. Et ipse dat eum populo suo, etsi non
simul omnibus, sed suo cuique tempore, donec discedendo
de hac vita, et succedendo in hanc vitam,
universus ejusdem populi numerus compleatur: ut
hoc sanctae Scripturae loco non aliud sit flatus, aliud
spiritus: sed ejusdem sententiae repetitio. Sicut non
est alius qui habitat in coelis, et alius Dominus; nec
aliud est irridere, et aliud subsannare: sed eadem
sententia repetita est, ubi legitur, <hi>Qui habitat in coelis,
irridebit eos, et Dominus subsannabit eos.</hi> Vel cum dictum
est: <hi>Dabo tibi gentes haereditatem tuam, et possessionem
tuam fines terrae <note>(Psal. II, 4, 8)</note>
            </hi>. Non utique
aliud dixit <hi>haereditatem,</hi> aliud <hi>possessionem;</hi> nec aliud <hi>gentes,</hi> 
 aliud <hi>fines terrae:</hi> sed ejusdem sententiae repetitio
est. Et innumerabiles inveniet hujusmodi locutiones
divinorum eloquiorum, si advertat quod
legit.</p>
          </div3>
<div3>
            <head>19.</head>
            <p>
 Quod autem graecus dicit <foreign xml:lang="greek">πνοήν</foreign>, hoc Latini varie
interpretati sunt; aliquando flatum, aliquando
spiritum, aliquando inspirationem. Nam hoc verbum
habent codices graeci in isto prophetico testimonio,
de quo nunc agimus, ubi dictum est, <hi>Qui dat flatum
populo super eam:</hi> hoc est, <foreign xml:lang="greek">πνοήν</foreign>. Ipsum verbum est
et ubi homo animatus est: <hi>Et insufflavit Deus in faciem
ejus flatum vitae <note>(Gen. II, 7)</note>
            </hi>. Sed ipsum verbum
est et in Psalmo ubi canitur: <hi>Omnis spiritus laudet
Dominum <note>(Psal. CL, 6)</note>
            </hi>. Ipsum est et in libro Job,
ubi scriptum est: <hi>Aspiratio autem Omnipotentis est
quae docet.</hi> Noluit dicere, Flatus; sed, <hi>aspiratio;</hi> cum
in graeco sit <foreign xml:lang="greek">πνοή</foreign>: quod etiam in illis verbis Prophetae,
de quibus nunc disputamus. Et certe hoc loco,
nescio utrum debeat dubitari Spiritum sanctum esse
significatum. Agebatur enim de sapientia, unde sit
in hominibus: <hi>Quia non ex numero annorum, sed Spiritus,</hi> 
inquit, <hi>est in hominibus; aspiratio autem Omnipotentis
est quae docet <note>(Job XXXII, 7, 8, sec. LXX)</note>
            </hi>: ut
intelligeretur ista repetitione, non se de spiritu hominis
dixisse, quod ait, <hi>Spiritus est in hominibus.</hi> Volebat
enim ostendere unde habeant sapientiam, quia non a
se ipsis; et repetendo id exposuit dicens, <hi>Aspiratio
Omnipotentis est quae docet.</hi> Item alio loco in eodem
libro, <hi>Intellectus,</hi> inquit, <hi>labiorum meorum pura intelligit:
Spiritus divinus qui fecit me, aspiratio autem
Omnipotentis, quae docet me <note>(Id. XXXIII, 3, 4, sec.
LXX)</note>
            </hi>. Et hic quod ait, <hi>aspiratio,</hi> vel inspiratio, in
graeco est <foreign xml:lang="greek">πνοήν</foreign>, qui in illis prophetae verbis interpretatus
est, flatus. Quamobrem cum temere negetur de
anima hominis vel de spiritu hominis esse dictum, <hi>Qui dat flatum populo super eam, et spiritum calcantibus
eam;</hi> 
 quamvis ibi et Spiritus sanctus multo credibilius
possit intelligi: qua tandem ratione audebit
<pb n="0486"/>
aliquis definire, animam vel spiritum, quo natura
nostra vivit, loco illo voluisse significare Prophetam?
Cum profecto si apertissime diceret, Qui dat
animam populo super terram, adhuc quaerendum esset,
utrum eam Deus ex origine praecedentis generis
ipse det, sicut ex origine praecedentis generis, ipse
tamen dat corpus, non solum homini aut pecori, sed
etiam semini tritici, aut alicujus caeterorum quomodo
voluerit: an vero novam, sicut homo primus accepit,
insufflet.</p>
          </div3>
<div3>
            <head>20.</head>
            <p>
 Sunt etiam qui haec verba prophetica sic intelligant,
ut quod ait, <hi>Dedit flatum populo super
eam,</hi> id est, super terram, non nisi animam velint
accipi flatum: quod vero adjunxit, <hi>et spiritum calcantibus
eam,</hi> Spiritum sanctum significatum arbitrentur:
illo scilicet ordine, quo et Apostolus dicit, <hi>Non
primum quod spirituale est, sed quod animale; postea,
spirituale <note>(I Cor. XV, 46)</note>
            </hi>. Nam ex hac prophetica sententia
etiam elegans ille sensus exsculpitur, quod ita
dixerit, <hi>calcantibus eam,</hi> ut vellet intelligi, Contemnentibus
eam. Qui enim accipiunt Spiritum sanctum,
amore coelestium terrena contemnunt. Hae omnes
sententiae non sunt contra fidem; sive utrumque,
id est, et flatum et spiritum qui pertinet ad humanam
naturam, quisque intelligat; sive utrumque dictum
accipiat de Spiritu sancto; sive flatum ad animam,
spiritum vero ad Spiritum sanctum referat. Sed
si anima et spiritus hominis et hic intelligendus est,
sicut non dubitandum est quod eum Deus det; ita
quaerendum est adhuc unde det, utrum ex propagine
sicut ipse quidem dat, sed tamen ex propagine dat
corporis membra; an vero novum, neque propagatum
singulis insufflando distribuat: quod non ambigua,
sicut iste facit, sed aliqua certissima volumus
divinorum eloquiorum auctoritate defendi.</p>
          </div3>
<div3>
            <head>21.</head>
            <p>
 Eadem ratione etiam quod dicit Deus, <hi>Spiritus
enim a me exiet, et omnem flatum ego feci <note>(Isai. LVII,
16)</note>
            </hi>: de Spiritu quidem sancto accipiendum est quod
ait, <hi>Spiritus a me exiet;</hi> de quo et Salvator ait, <hi>A
Patre procedit <note>(Joan. XV, 26)</note>
            </hi>: sed quod dictum est, <hi>Omnem flatum ego feci,</hi> 
 de omni anima dictum negari
non potest. Sed omne etiam corpus ipse facit:
quod autem ex propagine corpus humanum faciat,
nullus ambigit. Ac per hoc de anima, cum eam constet
ab illo fieri, unde eam faciat, utrum ex propagine
sicut corpus, an insufflando sicut primam fecit,
adhuc utique requirendum est.</p>
          </div3>
<div3>
            <head>22.</head>
            <p>
 Adjecit etiam tertium testimonium, quia scriptum
est, <hi>Qui fingit spiritum hominis in ipso <note>(Zach.
XII, 1)</note>
            </hi>. Quasi hoc negetur: sed unde eum fingat, hoc
quaeritur. Nam et corporalem hominis oculum quis nisi
Deus fingit? Et puto quod non extra, sed in ipso;
et tamen, ut certum est, ex propagine. Cum ergo et
spiritum hominis in ipso fingat, quaerendum est,
utrum nova insufflatione, an tractum ex propagine.
<pb n="0487"/>
</p>
          </div3>
<div3>
            <head>23. </head>
            <p>
Novimus etiam Machabaeorum juvenum matrem,
fecundiorem virtutibus quando filii passi sunt,
quam fetibus quando nati sunt, eos sic fuisse adhortatam,
ut diceret: <hi>Filii, nescio quomodo paruistis in
ventrem meum</hi>. <hi>Neque enim ego spiritum et animam
donavi vobis, nec singulis vobis vultus et membra formavi:
sed Deus qui fecit mundum et omnia quae in eo
sunt, fecitque hominum genus, et omnium inquirit
actum</hi>, <hi>et ipse vobis spiritum et animam reddet cum
magna misericordia <note>(II Machab. VII, 22, 23)</note>
            </hi>. Novimus
haec quidem; sed huic quomodo suffragentur ad id
quod asserit, non videmus. Quis enim Christianorum
neget Deum donare hominibus animam et spiritum?
Sed eodem modo existimo istum negare non posse,
Deum donare hominibus linguam, aurem, manum,
pedem, omnesque corporis sensus et omnium formam
naturamque membrorum. Quomodo enim haec
Dei dona esse negaturus est, nisi se obliviscatur esse
christianum? Sed sicut constat ex propagine ab illo
haec fieri atque donari: ita quaerendum est etiam,
spiritus et anima hominis unde ab illo efficiatur, a
quo efficiente donatur; utrum ex parentibus, an ex
nihilo; an quod iste affirmat, sed omni modo cavendum
est, ex aliqua flatus ejus existente natura, non
de nihilo creata, sed de ipso.
</p>
          </div3>
        </div2>

<div2>
          <head>CAPUT XV.</head>
<div3>
            <head>24.</head>
            <p>
 Cum igitur Scripturarum testimonia
quae commemorat, nequaquam doceant id quod
persuadere conatur (quod enim ad hanc quaestionem
attinet, omnino non exprimunt); quid est quod dicit, <hi>Animam ex flatu Dei constanter asserimus, non ex traduce,
quia ex Deo datur?</hi> 
 Quasi corpus ex alio detur,
quam ex illo a quo creatur, ex quo omnia, per quem
omnia, in quo omnia <note>(Rom. XI, 36)</note>: quamvis non ex
ejus natura, sed ex ejus opificio. <hi>Neque ex nihilo,</hi> inquit, <hi>quia ex Deo proficiscitur.</hi> 
 Hoc plane non adhuc quaerendum
monemus, utrum ita sit: sed prorsus verum non
esse quod dicit, id est, quod anima nec ex traduce sit,
nec ex nihilo; hoc, inquam, verum non esse sine dubitatione
firmamus. Unum est enim e duobus, si ex traduce
non est, ex nihilo est; ne ita sit ex Deo, ut naturae
sit Dei, quod omnino sacrilegum est credere. Sed adhuc
utrum non sit ex traduce, certa testimonia flagitamus
aut quaerimus: non qualia iste posuit, quibus
hoc quod quaerimus non ostenditur.</p>
          </div3>
<div3>
            <head>25.</head>
            <p>
 Qui utinam in tanta profunditate quaestionis,
quamdiu quid dicat ignorat, imitaretur Machabaeorum
matrem: quae cum sciret de viro se filios concepisse,
et a Creatore omnium, sive secundum corpus, sive
secundum animam et spiritum sibi creatos esse, ait
tamen, <hi>Nescio quomodo paruistis in ventrem meum.</hi> 
Vellem iste diceret, quid ista nesciebat. Haec enim
quae dixi, utique sciebat, quomodo secundum corpus
<pb n="0488"/>
in ejus uterum venerint; quia de viro eos se concepisse
dubitare non poterat. Confitebatur etiam, quia
et hoc utique sciebat, quod Deus illis animam et spiritum
dederit, quod ipse illis vultus et membra formaverit.
Quid ergo nesciebat? An forte quod nescimus
et nos, utrum animam et spiritum, quem Deus
illis sine dubio dedit, de parentibus traxerit, an novum
sicut homini primo insufflaverit? Sed sive hoc
sive aliud aliquid de naturae humanae institutione nesciebat,
nescire se dicebat; non quod nesciebat, temere
defendebat. Nec tamen iste huic diceret, quod
nobis dicere non erubuit: <hi>Homo in honore positus
non intellexit; comparatus est pecoribus insensatis, et
similis factus est illis <note>(Psal. XLVIII, 13)</note>
            </hi>: Ecce ista mulier
dixit de filiis suis, <hi>Nescio quomodo paruistis in
ventrem meum:</hi> nec tamen comparatur pecoribus insensatis. <hi>Nescio,</hi> 
 dixit: et quasi quaererent ab ea, cur
nesciret, adjunxit, <hi>Neque enim ego spiritum et animam
donavi vobis.</hi> Ille ergo qui donavit, scit unde fecerit
quod donavit, utrum ex propagine attraxerit, an novum
insufflaverit: quod ego, inquit, nescio. <hi>Nec singulis
vobis vultus et membra formavi:</hi> ille scit qui
formavit, utrum simul cum anima formaverit, an vero
jam formatis animam dederit. Quo ergo modo, utrum
illo an isto in ejus ventrem venerint filii, nesciebat;
et illud tamen sciebat, totum quod dedit redditurum
esse qui dedit. Sed eligat iste in naturae humanae tam
profundo abditoque secreto, quid mulier ista nescierit:
tantum non judicet mentientem, nec pecoribus insensatis
comparet nescientem. Quidquid erat quod illa
nesciebat, profecto ad naturam hominis pertinebat:
quod tamen sine culpa homo nesciebat. Quapropter
dico etiam ego de anima mea, Nescio quomodo venerit
in corpus meum; neque enim ego illam mihi donavi:
scit ille qui donavit, utrum illam de parte meo
traxerit, an sicut primo homini novam creaverit.
Sciam etiam ego si ipse docuerit, quandocumque voluerit.
Nunc autem nescio; nec me pudet, ut istum,
fateri nescire quod nescio.
</p>
          </div3>
        </div2>

<div2>
          <head>CAPUT XVI.</head>
<div3>
            <head>26.</head>
            <p>
 <hi>Disce,</hi> inquit, <hi>ecce Apostolus
docet.</hi> Discam plane, si Apostolus docet: non enim
nisi Deus per Apostolum docet. Sed quid est tandem
quod docet Apostolus? <hi>Ecce,</hi> inquit, <hi>cum Atheniensibus
loqueretur, hoc constanter exposuit, dicens,  « Cum
ipse det omnibus vitam et spiritum.</hi> »  Quis enim hoc
negat? <hi>Sed intellige,</hi> inquit, <hi>quod ait Apostolus:  « det, » 
inquit; non, Dedit; ad infinitum et juge tempus revocans,
non de praeterito et perfecto pronuntians. Et quod
sine cessatione dat, semper dat: sicut semper est ipse qui
dat.</hi> Verba ejus posui, sicut in eorum quos misisti,
secundo libro ejus inveni. Ubi primum vide quo progressus
fuerit, dum nititur affirmare quod nescit. Ausus
est enim dicere, Deum non nunc solum atque in
isto tantummodo saeculo, sed per infinitum tempus
sine cessatione, atque omnino semper animas nascentibus
dare. <hi>Semper,</hi> inquit, <hi>dat, sicut semper est ipse
<pb n="0489"/>
qui dat.</hi> Quid Apostolus dixerit, quia satis apertum
est, me intelligere, absit ut negem: quod autem iste
dicit, debet etiam ipse intelligere contra fidem esse
christianam, atque ulterius cavere ne dicat. Cum enim
mortui resurrexerint, jam nemo nascetur: atque ideo
tunc non dabit nascentibus animas, sed eas quas dat
in isto saeculo cum corporibus judicabit. Non ergo
semper dat, quamvis ipse semper sit qui nunc dat.
Nec tamen quoniam beatus Apostolus non dixit, Dedit;
sed, <hi>det;</hi> inde conficitur quod vult iste conficere,
non eum ex propagine animas dare. Ipse quippe
dat, etiam si de propagine dat. Quia et corporis membra,
et corporis sensus, et corporis formam, et corporis
omnino substantiam ipse hominibus dat, quamvis
ex propagine det. Neque enim quia Dominus ait, <hi>Si fenum agri, quod hodie est et cras in clibanum mittitur,
Deus sic vestit 
 <note>(Matth. VI, 30)</note>
            </hi>; nec ait, Vestivit,
sicut primum quando instituit; sed ait, <hi>vestit,</hi> quod et
nunc facit; ideo negabimus lilia de origine sui generis
procreari. Quid si ergo sic etiam anima et spiritus
hominis et a Deo datur, quamdiu datur; et tamen ex
propagine sui generis datur? Quod ego nec defendo,
nec refello. Sed si defendendum est, vel refellendum,
perspicuis, non ambiguis testimoniis id agendum esse
commoneo. Nec propterea pecoribus insensatis sum
comparandus, quia hoc me nondum scire pronuntio;
sed potius cautis hominibus, quia non audeo docere
quod nescio. Istum autem non ego vicissim, quasi rependens
maledictum pro maledicto, pecoribus comparo;
sed tanquam filium moneo, ut quod nescit, se
nescire fateatur, neque id quod nondum didicit, docere
moliatur: ne comparetur, non pecoribus, sed
illis hominibus quos dicit Apostolus, <hi>volentes esse legis
doctores, non intelligentes neque quae loquuntur, neque
de quibus affirmant <note>(I Tim. I, 7)</note>
            </hi>.
</p>
          </div3>
        </div2>

<div2>
          <head>CAPUT XVII.</head>
<div3>
            <head>27.</head>
            <p>
 Nam unde est, quod ita Scripturas,
de quibus loquitur, non curat advertere, ut
cum legerit homines esse ex Deo, non eos etiam secundum
corpus, sed tantum secundum animam et
spiritum ex Deo esse contendat? Quod enim ait Apostolus, <hi>Ex ipso sumus 
 <note>(Act. XVII, 28)</note>
            </hi>; non vult iste ad
corpus, sed tantum ad animam et spiritum esse referendum.
Si ergo ex Deo non sunt corpora, falsum est
quod scriptum est, <hi>Ex quo omnia, per quem omnia, in
quo omnia <note>(Rom. XI, 36)</note>
            </hi>. Deinde ubi dicit idem apostolus, <hi>Sicut enim mulier ex viro, ita et vir per mulierem;</hi> 
exponat nobis iste quam propaginem significare
voluerit, animae, an corporis, an utriusque. Sed non
vult esse animas ex propagine. Restat ergo, ut secundum
ipsum atque omnes qui animarum propaginem
destruunt, corpus tantum masculinum et femininum
significaverit Apostolus, dicens, <hi>Sicut enim mulier
ex viro, ita et vir per mulierem:</hi> quia mulier ex viro
facta est, ut etiam vir per mulierem postea nasceretur.
Si ergo haec Apostolus dicens, non etiam animas
et spiritus, sed tantum corpora utriusque sexus volebat
intelligi, cur continuo subjunxit, <hi>Omnia autem ex
<pb n="0490"/>
Deo <note>(I Cor. XI, 12)</note>
            </hi>; nisi quia et corpora ex Deo? Ita
quippe ait: <hi>Sicut enim mulier ex viro, ita et vir per mulierem;
omnia autem ex Deo.</hi> Eligat ergo iste unde sit
dictum. Si de corporibus, profecto et corpora ex Deo
sunt. Quid est ergo, quod ubicumque iste in Scripturis
legit, <hi>ex Deo,</hi> quando de hominibus agitur, non et
corpora, sed tantum animas et spiritus vult intelligi?
Si vero quod dictum est, <hi>Omnia autem ex Deo;</hi> et de
corpore utriusque sexus, et de anima ac spiritu dictum
est: ergo secundum omnia est mulier ex viro. <hi>Mulier
enim ex viro, vir per mulierem; omnia autem ex Deo.</hi> 
Quae <hi>omnia,</hi> nisi de quibus loquebatur, id est, et ille
vir ex quo mulier, et illa mulier quae ex viro, et ille
vir qui per mulierem? Neque enim ille vir per mulierem,
ex quo viro mulier: sed vir qui natus est postea
ex viro per mulierem, quemadmodum hodieque nascuntur.
Ac per hoc si cum ista diceret Apostolus, de
corporibus loquebatur, procul dubio corpora utriusque
sexus ex Deo. Porro si non vult esse ex Deo hominum
nisi animas et spiritus; profecto etiam secundum
animam et spiritum mulier ex viro, et nihil jam
relinquetur eis qui contra animarum propaginem disputant.
Si autem ita dividit, ut dicat mulierem ex viro
esse secundum corpus, ex Deo autem secundum animam
et spiritum; quomodo erit verum quod ait
Apostolus, <hi>Omnia autem ex Deo,</hi> si mulieris corpus
ita est ex viro, ut non sit ex Deo? Quapropter ut Apostolus
potius verum loquatur, quam iste Apostolo
praeferatur, mulier ex viro est, sive secundum solum
corpus, sive secundum totum, quo constat humana
natura (nihil enim horum tanquam certum affirmamus,
sed quid horum verum sit adhuc quaerimus): et
vir per mulierem, sive ex patre tota hominis natura
ducatur, quae per mulierem nascitur, sive sola caro,
unde adhuc quaestio est: omnia tamen ex Deo, unde
nulla quaestio est, id est, et corpus et anima et spiritus,
et viri et mulieris. Et si enim non ex Deo nata
vel tracta sunt, vel manarunt, ita ut ejus naturae sint;
tamen ex Deo sunt. A quo enim creata, condita, facta
sunt, ab illo habent ut sint.</p>
          </div3>
<div3>
            <head>28.</head>
            <p>
 « Sed dicendo, »  inquit,  « Apostolus, <hi>Et ipse det
omnibus vitam et spiritum;</hi> deinde addendo, <hi>Fecitque
ex uno sanguine omne genus hominum <note>(Act. XVII, 25,
26)</note>
            </hi>: animam et spiritum originaliter retulit ad auctorem,
corpus ad traducem. »  Imo vero qui non vult
temere animarum negare propaginem, antequam liquido
clareat utrum ita, an non ita sit, habet quod in
istis verbis Apostoli intelligat, <hi>ex uno</hi> cum <hi>sanguine</hi> 
dixisse, ex uno homine, a parte totum significante
locutionis modo. Si enim ipsi licet intelligere a parte
totum quod scriptum est, <hi>Et factus est homo in animam
vivam <note>(Gen. II, 7)</note>
            </hi>; ut illic intelligatur et spiritus,
de quo Scriptura ibi tacuit: cur aliis non liceat
sic accipere quod dictum est, <hi>ex uno sanguine;</hi> ut illic
et anima et spiritus possit intelligi, quoniam homo
significatus nomine sanguinis, non solum constat ex
corpore, verum etiam ex anima et spiritu? Sicut
enim qui propaginem defendit animarum, non hinc
<pb n="0491"/>
istum debet opprimere, quia de primo homine scriptum
est, <hi>In quo omnes peccaverunt <note>(Rom. V, 12)</note>
            </hi>: non
enim dictum est, In quo omnium caro peccavit; sed, <hi>omnes</hi> 
 dictum est, id est, omnes homines; cum homo
non sola sit caro: sicut ergo hinc iste non debet opprimi,
quia forte ita dictum est, Omnes homines, ut
secundum solam carnem intelligerentur; sic iste non
hinc debet premere defensores propaginis animarum,
quia dictum est, <hi>omne genus hominum ex uno sanguine,</hi> 
tanquam propterea sola caro pertineat ad propaginem.
Si enim hoc est verum, quod isti asserunt, ut
non sit anima ex anima, sed caro ex carne sit tantum;
ita dictum est, <hi>ex uno sanguine,</hi> ut non totus
homo significaretur a parte, sed tantum unius hominis
caro: illud vero quod dictum est, <hi>In quo omnes
peccaverunt,</hi> sola omnium hominum caro intelligenda
est, quae inde transfusa est, a toto partem significante
Scriptura. Si autem illud est verum, quod totus homo
ex toto homine propagatur, id est, corpus, anima et
spiritus: ibi proprie dictum est, In quo omnes homines
peccaverunt; hic autem tropice, <hi>ex uno sanguine,</hi> 
totum significatur a parte, id est, totus homo, qui ex
anima constat et carne, vel potius, ut iste amat loqui,
ex anima et spiritu et carne. Nam et ex parte totum,
et ex toto partem divina eloquia significare consueverunt.
Ex parte enim totum significatum est, ubi legitur, <hi>Ad te omnis caro veniet 
 <note>(Psal. LXIV, 3)</note>
            </hi>: quia ex
carne intelligitur totus homo. Ex toto autem pars,
cum dicitur Christus sepultus, cum sola ejus caro
sepulta sit. Jam illud quod in hoc Apostoli testimonio
positum est, quia <hi>ipse dat omnibus vitam et spiritum,</hi> 
secundum superiorem disputationem puto quod
neminem moveat. Ipse enim dat: sed adhuc quaerimus
unde det, utrum ex nova insufflatione, an ex
propagine. Ipse quippe dare etiam carnis substantiam
rectissime dicitur, quam tamen dare ex propagine
non negatur.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>29.</head>
            <p>
 Nunc videamus illud de Genesi
testimonium, ubi facta mulier de latere viri, adducta
est ad eum, et dixit: <hi>Hoc nunc os ex ossibus
meis, et caro de carne mea.</hi> Hoc quippe putat iste, <hi>quod dicere debuerit Adam, Anima ex anima mea, vel,
Spiritus de spiritu meo, si etiam hoc de illo tractum
esset.</hi> 
 Sed illi qui propaginem asserunt animarum,
hinc se putant invictius suam munire sententiam,
quia cum scriptum sit, detraxisse Deum costam de
latere viri, eamque aedificasse in mulierem, non est
additum quod in ejus faciem sufflaverit flatum vitae:
ideo, inquiunt, quia jam de viro fuerat animata. Nam
si non fuisset, nequaquam nos, inquiunt, sancta Scriptura
hujus rei cognitione fraudasset. Ad illud vero
quod ait Adam, <hi>Hoc nunc os ex ossibus meis, et caro
de carne mea;</hi> nec ait, Spiritus vel anima, de spiritu
meo vel de anima mea: sic ab eis responderi potest,
quemadmodum superius demonstratum est, ut a parte
totum intelligatur hoc dictum, <hi>os et caro mea;</hi> sed
quae animata fuerint detracta, non mortua. Neque
enim, hoc Omnipotentem facere potuisse, ideo negandum
<pb n="0492"/>
est, quia nullus hominum potest aliquid cum
anima de humana carne praecidere. Nam quod Adam
secutus adjunxit, <hi>Haec vocabitur mulier, quia de viro
suo sumpta est <note>(Gen. II, 23)</note>
            </hi>; cur non ait potius, unde
opinio confirmaretur istorum, Quoniam de viro suo
caro ejus sumpta est? Hic itaque illi qui contra sentiunt,
possunt dicere, quia non scriptum est carnem
mulieris, sed mulierem de viro suo sumptam, totam
debere accipi cum anima et spiritu. Nam etsi anima
sexu caret, non tamen quando appellantur mulieres,
excepta anima eas necesse est intelligi. Alioquin non
ita se admonerentur ornare: <hi>Non in tortis crinibus,
aut auro, vel margaritis, aut veste pretiosa, sed quod
decet,</hi> inquit, <hi>mulieres, promittentes pietatem per bonam
conversationem <note>(I Tim. II, 9, 10)</note>
            </hi>. Utique pietas
intus est in anima vel in spiritu, et tamen mulieres
appellatae sunt, etiam ut se intus ornarent, ubi nullus
est sexus.</p>
          </div3>
<div3>
            <head>30.</head>
            <p>
 Cum itaque isti sic inter se alternante sermone
certaverint; ego inter eos sic judico, ut ne incognitis
fidant, et temere audeant affirmare quod nesciunt,
utrosque commoneam. Si enim scriptum esset, Insufflavit
flatum vitae in faciem mulieris, et facta est in
animam vivam; nec sic esset jam consequens, ut
non propagaretur ex parentibus anima, nisi etiam de
filio eorum hoc scriptum similiter legeretur. Fieri
enim potuit ut membrum non animatum de corpore
extractum indigeret animari, filii vero anima ex patre
per matrem propaginis transfusione traheretur. Cum
vero tacitum est, occultatum est, non negatum; sed
neque affirmatum. Ac per hoc sicubi forte non tacitum
est, clarioribus documentis est astruendum.
Unde nec illi qui defendunt animarum propaginem,
ex eo quod non sufflavit Deus in faciem mulieris, aliquid
adjuvantur; nec illi qui eam negant, ideo quia
non dixit Adam, Anima de anima mea, debent sibi
persuadere quod nesciunt. Sicut enim eadem non
soluta, sed manente quaestione, potuit tacere Scriptura,
quod mulier Deo sufflante sicut vir ejus acceperit
animam: sic eadem non soluta, sed manente
quaestione, potuit tacere Scriptura, ut Adam non diceret,
Anima de anima mea. Ac per hoc si primae
mulieris anima ex viro est, a parte totum significatum
est, ubi legitur, <hi>Hoc nunc os ex ossibus meis, et
caro de carne mea;</hi> cum tota ex viro, non caro sola
sit sumpta. Si autem non est ex viro, sed eam Deus
insufflavit sicut viro; a toto pars significata est, ubi
legitur, <hi>De viro suo sumpta est:</hi> cum caro ejus non
tota sit sumpta.</p>
          </div3>
<div3>
            <head>31.</head>
            <p>
 Quapropter, cum his testimoniis, quod ad hanc
rem pertinet, utique ambiguis, non solvatur haec quaestio;
illud tamen scio, sic argumentari homines, qui
ex hoc putant animam mulieris non esse de anima
viri, quia non est dictum, Anima de anima mea; sed, <hi>caro de carne mea:</hi> 
 quemadmodum argumentantur
Apollinaristae, vel quicumque sunt alii, adversus animam
Domini; quam propterea negant, quia scriptum
legunt, <hi>Verbum caro factum est <note>(Joan. I, 14)</note>
            </hi>. Si
enim et anima, inquiunt, ibi esset, debuit dici, Verbum
<pb n="0493"/>
homo factum est. Sed istis propterea dicitur,
carnis nomine solere Scripturam totum hominem
nuncupare, sicut ibi, <hi>Et videbit omnis caro salutare
Dei <note>(Isai. XL, 5; Luc. III, 6)</note>
            </hi>; non enim caro sine
anima aliquid videre potest: quia plurimis aliis sanctarum
Scripturarum locis, non solum carnem, verum
etiam animam humanam, id est, rationalem inesse
homini Christo, sine ulla ambiguitate monstratur. Unde
et isti, a quibus animarum propago defenditur,
possent accipere a parte totum esse dictum, <hi>Os de
ossibus meis, et caro de carne mea;</hi> ut illic intelligeretur
et anima, quemadmodum Verbum carnem factum
non sine anima accipimus: si quemadmodum alia
testimonia docent habere humanam animam Christum,
ita et isti aliquibus non ambiguis testimoniis
propaginem astruerent animarum. Pari vice igitur
admonemus etiam hos, qui animarum propaginem
destruunt, ut novas a Deo sufflari animas certis documentis
asserant; et tunc illud quod dictum est, <hi>Os
ex ossibus meis, et caro de carne mea,</hi> non tropice a
parte totum, ut simul intelligatur et anima, sed proprie
de sola carne dictum esse defendant.
</p>
          </div3>
        </div2>

<div2>
          <head>CAPUT XIX.</head>
<div3>
            <head>32.</head>
            <p>
 Quae cum ita sint, video librum
istum jam esse claudendum. Omnia quippe,
quae mihi maxime necessaria videbantur, continet;
quibus hi qui legerint, sciant se cavere debere, ne
huic homini, cujus duos libros mihi misisti, in hoc
consentiant, ut credant animas sic ex flatu Dei esse,
ut non sint ex nihilo. Hoc enim qui credit, etsi verbis
neget, re ipsa clamat animas Dei habere substantiam,
et ipsius genus esse, non munere, sed natura.
Nam de quo quisque naturae suae originem ducit, de
illo naturae suae genus ducere negari sobrie nullo
pacto potest. Iste autem ita sibi est ipse contrarius,
ut genus Dei esse animas dicat, non natura, sed munere;
et tamen non factas ex nihilo, sed ex illo dicat
originem ducere: ac sic eas, quod prius negaverat,
ad Dei naturam revocare non dubitat.</p>
          </div3>
<div3>
            <head>33.</head>
            <p>
 Animarum autem novarum sine propagine insufflationem,
defendi quidem minime prohibemus,
sed ab eis qui potuerint aliquid invenire, vel in canonicis
Libris, quod non sit ambiguum dissolvendae huic
obligatissimae quaestioni; vel in ratiocinationibus suis,
quod non sit contrarium catholicae veritati: non a talibus
qualis iste apparuit, qui non inveniendo quid diceret,
et deliberationem suam nolendo suspendere, vires
suas omnino non metiens, ne taceret, ausus est dicere,
 « inquinari animam meruisse per carnem, et
esse meruisse animam peccatricem; »  cujus nullum
meritum, seu bonum seu malum, ante carnem potuit
invenire. Et  « parvulis sine baptismo de corpore
exeuntibus solvi posse originale peccatum, et offerendum
pro eis sacrificium corporis Christi, »  qui Christo
non sunt incorporati per ejus Sacramenta in ejus Ecclesia:
 « eosque sine lavacro regenerationis de hac
vita emigrantes, non ad requiem tantum ire, sed ad
regnum coelorum posse etiam pervenire. »  Et alia
multa absurda, quae omnia colligere, atque in isto libro
digerere longum visum est. Absit ergo ut animarum
<pb n="0494"/>
propago, si falsa est, a talibus refellatur; et animarum
novarum insufflatio, si vera est, a talibus defendatur.</p>
          </div3>
<div3>
            <head>34.</head>
            <p>
 Quamobrem, quicumque volunt defendere quod
dicuntur animae novae nascentibus insufflari, non de
parentibus trahi, aliquid illorum quatuor quae supra
commemoravi, caveant omni modo: hoc est, ne dicant,
a Deo fieri animas peccatrices per alienum originale
peccatum: ne dicant, parvulos qui sine Baptismo
exierint, pervenire posse ad vitam aeternam
regnumque coelorum, originali peccato per quodlibet
aliud resoluto: ne dicant, animas peccasse alicubi
ante carnem, et hoc merito in carnem peccatricem
fuisse detrusas: ne dicant, peccata, quae in eis inventa
non sunt, quia praescita sunt, merito fuisse
punita, cum ad eam vitam, ubi ea committerent,
permissae non fuerint pervenire. Nihil ergo istorum
quatuor dicentes, quoniam quodlibet eorum falsum
atque impium est; inveniant etiam Scripturarum de
hac re certissima testimonia, et hanc sententiam
suam, non solum me non vetante, verum etiam favente
et gratias agente, defendant. Si autem non inveniunt
certissimam de hac re auctoritatem divinorum
eloquiorum, et aliquid illorum quatuor per
inopiam dicere compelluntur; cohibeant se, ne per
ipsam inopiam etiam parvulorum animas non habere
originale peccatum, secundum Pelagianam haeresim
olim damnabilem, nuperrimeque damnatam, dicere
compellantur. Melius est enim homini fateri se nescire
quod nescit, quam in haeresim vel damnatam
incurrere, vel novam condere, dum temere audet defensare
quod nescit. Alia hujus hominis falsa et absurda,
in quibus non tam periculose, verumtamen a
tramite veritatis exorbitat, quoniam multa sunt, et
ad ipsum etiam, si Dominus voluerit, aliquid de libris
ejus volo scribere, ibi forsitan omnia, vel si omnia
non potuero, plurima ostendam.
</p>
          </div3>
        </div2>

<div2>
          <head>CAPUT XX.</head>
<div3>
            <head>35.</head>
            <p>
 Istum autem librum, quem
ad te potius, qui curam et fidei nostrae et existimationis
meae, ut verus catholicus et bonus amicus,
fideliter benigneque gessisti, quam ad alium
quemquam scribendum putavi, tu legendum dabis
vel describendum quibus potueris, vel quibus
dandum esse judicaveris. In quo istius juvenis
praesumptionem ita reprimendam et redarguendam
putavi, ut tamen eum diligam; nec damnari, sed
emendari velim: atque ita proficere in domo magna,
quae est Ecclesia catholica, quo eum misericordia
divina perduxit, ut sit in illa vas in honore sanctificatum,
utile Domino, ad omne opus bonum semper
paratum, et bene vivendo, et sana docendo. Porro
autem si ipsum oportet ut diligam sicut, facio; quanto
magis te, frater, cujus erga me benevolentiam, et
cujus catholicam fidem cautam et sobriam optime
novi. Unde factum est ut eos libros qui tibi displicuerunt,
et in quibus nomen meum aliter quam velles
positum comperisti, describendos mihique mittendos
vere fraterna planeque sincera dilectione curares.
Tantum ergo abest ut hinc tuae charitati succenseam,
<pb n="0495"/>
quia fecisti; ut potius nisi fecisses, integro jure amicitiae
succensere deberem. Ago itaque uberes gratias.
Quemadmodum autem acceperim factum tuum, hinc
<pb n="0496"/>
manifestius indicavi, quod hunc ad te librum, mox
ut illos legi, sine aliqua dilatione conscripsi.
</p>
          </div3>
        </div2>
      </div1>

<div1>
        <head> <hi>LIBER SECUNDUS.</hi> AD PETRUM PRESBYTERUM.</head>
<p>Petrum admonet Augustinus, ne committat, ut libros de animae Origine a Vincentio Victore ad eum scriptos
laudando approbasse, aut quae temere ille scripsit fidei Christianae contraria, pro dogmatibus catholicis habere existimetur.
Errores Victoris varios, eosque gravissimos notat, et verbis confutat paucis. Petro demum ipsi suadet, ut
Victorem ad eos corrigendos adducat.</p>
<p>
          <emph>Domino dilectissimo fratri et compresbytero PETRO,
AUGUSTINUS episcopus, in Domino salutem.</emph>

</p>

<div2>
          <head>CAPUT PRIMUM.</head>
<div3>
            <head>1.</head>
            <p>
 Pervenerunt ad me duo
libri Vincentii Victoris, quos ad Sanctitatem tuam
scripsit, mittente mihi eos fratre nostro Renato, homine
quidem laico, sed pro sua fide et eorum quos
diligit, prudenter religioseque sollicito. Quibus lectis
vidi hominem in sermone quidem, non solum usque
ad sufficientiam, verum etiam usque ad redundantiam
profluentem; sed in rebus de quibus loqui voluit,
nondum sicut oportet instructum: quod si ei fuerit
Domino donante collatum, poterit esse utilis pluribus.
Habet enim non minimum facultatis, qua possit explicare
atque ornare quae sentit, si prius det operam
recta sentire. Valde quippe sunt noxia prava diserta;
quia hominibus minus eruditis, eo quod diserta sunt,
videntur et vera. Quomodo autem eosdem libros ipse
acceperis, nescio: verumtamen si verum est quod
audivi, diceris eis recitatis ita exsiluisse laetitia, ut
caput juvenis illius senex, et laici presbyter osculatus,
didicisse te quod ignorabas, gratias egeris. Ubi quidem
non improbo humilitatem tuam, imo vero etiam
laudo quod honorasti doctorem tuum: nec hominem,
sed ipsam quae tibi per illum loqui dignata est veritatem;
si tamen potueris demonstrare, quid per illum
veritatis acceperis. Vellem itaque rescriptis tuis, quid
te docuerit, me doceres. Absit enim ut erubescam a
presbytero discere, si a laico tu non erubuisti, praedicanda
et imitanda humilitate, si vera didicisti.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 Proinde, frater dilectissime, quid
ab eo didiceris, nosse cupio, ut si jam id sciebam,
gratuler pro te; si autem nesciebam, discam per te.
Itane tu ignorabas duo quaedam esse, animam et spiritum,
secundum id quod scriptum est, <hi>Absolvisti ab
spiritu meo animam meam <note>(Job. VII, sec. LXX)</note>
            </hi>? Et
utrumque ad naturam hominis pertinere, ut totus
homo sit spiritus et anima et corpus: sed aliquando
duo ista simul nomine animae nuncupari, quale est
illud, <hi>Et factus est homo in animam vivam <note>(Gen. II,
7)</note>
            </hi>? Ibi quippe et spiritus intelligitur. Itemque aliquando
utrumque nomine spiritus dici, sicuti est, <hi>Et
inclinato capite tradidit spiritum <note>(Joan. XIX, 30)</note>
            </hi>? ubi
et anima necesse est intelligatur. Et utrumque unius
esse substantiae? Puto quod ista jam sciebas. Si autem
nesciebas, non te aliquid quod magno periculo
<pb n="0496"/>
nescitur, didicisse scias. Et si quid hinc subtilius disputandum
est, melius cum ipso agitur, cujus jam novimus
et eloquium: utrum cum dicitur anima, ita ut
simul intelligatur et spiritus, utrumque anima sit,
spiritus autem aliquid animae sit; an, sicut ei visum
est, a parte totum appelletur hoc nomine: sive etiam
utrumque spiritus sit, pars vero ejus sit quae proprie
dicitur anima; an et hoc a parte totum vocetur,
quando ita dicitur spiritus, ut simul intelligatur et
anima: sic enim huic placet. Verum ista, ut dixi, et
subtiliter disseruntur, et sine ullo vel certe sine magno
periculo nesciuntur.</p>
          </div3>
<div3>
            <head>3.</head>
            <p>
 Itemque alios esse corporis, alios autem animae
sensus, miror si iste te docuit; et tu homo id aetatis
et honoris, antequam istum audires, unum atque idem
putabas esse, quo album nigrumque discernitur, quod
nobiscum vident etiam passeres; et quo justum atque
injustum dijudicatur, quod videbat Tobias <note>(Tob.
IV)</note> etiam carnis luminibus perditis. Hoc si ita est,
profecto quando audiebas vel legebas, <hi>Illumina oculos
meos, ne unquam obdormiam in mortem <note>(Psal. XII, 4)</note>
            </hi>:
nonnisi carnis oculos cogitabas. Aut si hoc obscurum
est, certe quando illud Apostoli recolebas, <hi>Illuminatos
oculos cordis vestri <note>(Ephes. I, 18)</note>
            </hi>; nos sub fronte
et supra buccas cor habere credebas. Absit ut de te
hoc sentiam. Neque hoc te igitur iste docuit.</p>
          </div3>
<div3>
            <head>4.</head>
            <p>
 At si forte ante hujus doctrinam, quam modo
te invenisse laetaris, animae naturam Dei putabas esse
portionem; hoc plane cum horrendo periculo falsum
esse nesciebas. Et si ab isto didicisti quod anima portio
Dei non sit; age Deo gratias quantas potes, quod
non antequam hoc didicisti, de corpore existi. Exisses
enim magnus haereticus, et blasphemator horrendus.
Nullo modo tamen etiam id de te existimaverim,
quod homo catholicus, neque contemptibilis presbyter,
animae naturam portionem Dei sentiebas esse.
Unde fateor Dilectioni tuae, timeo ne forte hoc te
iste docuerit, quod potius sit contrarium ei fidei quam
tenebas.
</p>
          </div3>
        </div2>

<div2>
          <head>CAPUT III.</head>
<div3>
            <head>5.</head>
            <p>
 Sicut enim non arbitror te unquam
in Catholica animam credidisse Dei esse portionem,
vel ullo modo animae et Dei eamdem esse
naturam: ita metuo ne forte consenseris huic homini,
 « quod animam Deus non de nihilo fecerit, sed ita ex
<pb n="0497"/>
ipso sit, ut ab ipso emanaverit. »  Hoc enim etiam
verbum iste posuit inter caetera, quibus in hac quaestione
ad immane praecipitium exorbitavit. At vero
hoc si te docuit, nolo me doceas: imo etiam volo ut
quod didiceras, ipse dediscas. Parum est enim non
credere neque dicere quod pars Dei sit anima. Neque
enim et Filium vel Spiritum sanctum partem Dei esse
dicimus: et tamen dicimus Patrem et Filium et Spiritum
sanctum unius ejusdemque esse naturae. Parum
est ergo ut non dicamus animam esse partem Dei:
sed hoc etiam opus est ut dicamus, non eam et Deum
unius ejusdemque esse naturae. Unde ille recte quidem
ait,  « genus Dei esse animas, munere, non natura, » 
ac per hoc non omnium, sed fidelium: sed rursus
ad id quod declinaverat devolutus est, et Deum atque
animam ejusdem dixit esse naturae; non quidem his
verbis, sed aperta manifestaque sententia. Cum enim
animam ita esse dicit ex Deo, ut eam nec ex alia natura,
nec ex nihilo, sed ex semetipso creaverit; quid
persuadere conatur, nisi id quod aliis verbis negat,
animam scilicet ejusdem cujus Deus est, esse naturae?
Omnis quippe natura vel Deus est, qui nullum habet
auctorem; vel ex Deo est, quia ipsum habet auctorem.
Sed quae habet auctorem Deum ex quo est, aliqua
facta non est, aliqua facta est. Porro quae facta non
est, et tamen ex ipso est, aut genita est ab illo, aut
procedit ex illo: quae genita est, Filius est unicus;
quae procedit, Spiritus sanctus: et haec Trinitas unius
est ejusdemque naturae. Nam haec tria unum sunt, et
singulum quodque Deus, et simul omnia unus Deus
immutabilis, sempiternus, sine temporis ullo initio
sive termino. At vero illa natura quae facta est, creatura
nuncupatur: Creator autem Deus, illa scilicet
Trinitas. Creatura ergo ita esse dicitur ex Deo, ut non
ex ejus natura facta sit. Ex illo enim propterea dicitur,
quia ipsum auctorem habet ut sit: non ita, ut ab
illo nata sit, vel processerit; sed ab illo creata, condita,
facta sit, partim ex nulla alia, id est, omnino ex
nihilo, sicut coelum et terra, vel potius universae
mundanae molis universa cum mundo concreata materia;
partim vero ex alia jam creata atque existente
natura, sicut vir ex limo, mulier ex viro, ex parentibus
homo: creatura tamen omnis ex Deo, sed creante
vel ex nihilo vel ex aliquo, non autem gignente vel
producente de se ipso.</p>
          </div3>
<div3>
            <head>6.</head>
            <p>
 Si haec cum catholico loquor, magis commonens
quam docens. Neque enim esse tibi arbitror nova,
vel audita quidem et antea, non tamen credita: sed,
ut existimo, sic legis epistolam meam, ut hic agnoscas
etiam fidem tuam, quae nobis in catholica Ecclesia,
Domino donante, communis est. Si ergo haec, ut
dicere coeperam, cum catholico loquor; unde obsecro
credis esse animam, non uniuscujusque nostrum dico,
sed primam primo illi homini datam? Si ex nihilo, et
factam tamen insufflatamque a Deo: id credis quod
ego. Si autem ex aliqua alia creatura, quae unde anima
fieret, tanquam materies subjacebat artifici Deo;
sicut pulvis unde fieret Adam, vel costa ejus unde
Eva, vel sicut aquae unde pisces et volucres, vel sicut
<pb n="0498"/>
terra unde animalia quaeque terrestria: non est catholicum,
non est verum. Quod si neque ex nihilo,
neque ex alia quacumque creatura, sed ex semetipso
Deum, hoc est, ex natura sua fecisse, vel facere animas,
quod absit, existimas: hoc quidem ab isto didicisti;
sed non tibi gratulor, neque blandior; longe
cum illo a fide catholica exorbitasti. Tolerabilius enim;
quod quidem falsum est; tamen, ut dixi, tolerabilius,
ex aliqua alia creatura, quam quidem jam fecerat
Deus, quam ex Dei natura animam conditam crederes,
ut quod est mutabilis, quod peccat, quod fit impia,
quod etiam si impia perduraverit in fine, sine fine
damnabitur, non ad Dei naturam cum horrenda blasphemia
referretur. Abjice, frater, abjice, obsecro,
istam, non plane fidem, sed exsecrandae impietatis
errorem, ne homo gravis seductus a juvene, et a laico
presbyter, cum istam catholicam fidem esse arbitraris,
de numero fidelium, quod a te avertat Dominus, eximaris.
Non enim sic tecum agendum est, ut cum illo;
aut ea venia tuus iste tam horrendus, qua juvenis
illius, licet ab illo ad te transierit, error est dignus.
Ille ovili catholico sanandus nuper accessit, tu in
catholicis pastoribus deputaris. Nolumus ita curetur
quae venit ab errore ad dominicum gregem, ut prius
pestifera contagione disperdat ovis ulcerosa pastorem.</p>
          </div3>
<div3>
            <head>7.</head>
            <p>
 Quod si dicis, Hoc me ille non docuit, nec huic
errori ejus ullo modo, quamlibet diserti et ornati sermonis
illectus suavitate consensi: ago ingentes Deo
gratias. Sed quaero, unde illi caput exosculatus, ut
dicitur, gratias egeris te didicisse quod usque ad auditam
disputationem illius ignorabas: aut si falsum
est, hoc te fecisse atque dixisse, hoc ipsum peto
nobis intimare digneris, ut inanis rumor tuis litteris
refellatur. Si autem verum est, illa humilitate homini
egisse te gratias; gaudeo quidem si te illud non docuit,
quod superius quam sit detestandum cavendumque
monstravi;
</p>
          </div3>
        </div2>

<div2>
          <head>CAPUT IV.</head>
<p>Et non reprehendo quod gratus
fueris tanta humilitate doctori, si aliquid aliud disputante
illo, verum atque utile didicisti: sed hoc quid
sit inquiro; an forte animam non spiritum esse, sed
corpus? Non quidem magnum doctrinae christianae
arbitror esse detrimentum ista nescire: et si de corporum
generibus subtiliter disputetur, hoc majore
difficultate quam utilitate perdiscitur. Si autem Dominus
voluerit ut ad illum ipsum juvenem scribam,
sicut desidero, ibi sciet fortasse Dilectio tua, etiam hoc
quam non te docuerit: si tamen id te ab illo didicisse
laetaris. Sed ne quid forte aliud sit, quod constat
esse utile, et ad fidem necessariam pertinere, peto
rescribere non graveris.</p>
<div3>
            <head>8.</head>
            <p>
 Nam illud quod rectissime et valde salubriter
credit, judicari animas cum de corporibus exierint,
antequam veniant ad illud judicium, quo eas oportet
<pb n="0499"/>
jam redditis corporibus judicari, atque in ipsa in qua
hic vixerunt, carne torqueri, sive gloriari; hoc itane
tandem ipse nesciebas? Quis adversus Evangelium
tanta obstinatione mentis obsurduit, ut in illo paupere
qui post mortem ablatus est in sinum Abrahae, et in
illo divite cujus in inferno cruciatus exponitur, ista
non audiat, vel audita non credat? Sed numquid te
docuit, quomodo anima sine corpore de digito pauperis
aquae stillam desiderare potuit <note>(Luc. XVI, 22-24)</note>;
cum ipse confessus sit, alimenta corporea nonnisi
propter fulciendas ruinas corruptibilis corporis
sui animam quaerere? Verba ejus ista sunt:  « Numquid
quia anima, »  inquit,  « aut cibum quaerit aut potum,
ad ipsam transire credimus pastum? »  Et paulo post:
 « Unde intelligitur, »  inquit,  « et probatur, non ad
animam pertinere ciborum sustentacula, sed ad corpus;
cui etiam praeter cibum procuratur simili ratione
vestitus, ut illi necessarius videatur pasturae suggestus,
cui competit et ipsos habere vestitus. »  Hanc
ille sententiam suam satis evidenter expositam, nonnulla
etiam similitudine illustrans, adjecit, atque ait:
 « Quid autem putamus inquilinum quemquam suae
habitationi prospicere? Nonne si eam senserit aut
tecto tremere, aut nutare pariete, aut labare fundamine,
destinas quaerit, strues congerit, quibus imminentem
possit ruinam sedulo diligenterque fulcire, ne
sub periculo mansionis discrimen videatur pendere
mansori? Ita ergo et animam recognosce, »  inquit,
 « carni suae desiderare cibum, ex qua ipsum concipit
sine dubio desiderium. »  Haec nempe ille juvenis sua
sensa verbis luculentissimis et sufficientissimis explicavit,
asserens non animae requiri alimenta, sed
corpori; cura quidem illius, sed tanquam habitantis
in domo, et moribundae carnis imminentes ruinas
provida refectione fulcientis. Et illud ergo explicet
tibi, quid anima illa divitis ruiturum destinare cupiebat,
quae mortale corpus jam utique non habebat,
et tamen sitiebat, et aquae stillam de digito pauperis
requirebat. Habet ubi se exerceat iste doctor senum:
quaerat, et inveniat, si potuerit, cui rei anima illa
apud inferos humidum alimentum, vel tam exiguum
mendicaret, cum ruinoso habitaculo jam careret.
</p>
          </div3>
        </div2>

<div2>
          <head>CAPUT V.</head>
<div3>
            <head>9.</head>
            <p>
 Incorporeum sane Deum esse
quod credit, gratulor eum hinc saltem a Tertulliani
deliramentis esse discretum. Ille quippe sicut animam,
ita etiam Deum corporeum esse contendit.
A quo iste in hoc dissentiens, mirabiliora persuadere
molitur, Deum incorporeum, non de nihilo facere,
sed de semetipso flatum exhalare corporeum. O doctrinam
cui omnis aetas aures subrigat, quae homines
annosos, quae denique presbyteros mereatur habere
discipulos! Legat, legat in concione quod scripsit,
notos atque ignotos, doctos atque indoctos recitaturus
invitet. Seniores, cum junioribus convenite, quod
nesciebatis discite, quod nunquam audieratis audite.
<pb n="0500"/>
Ecce isto docente, non aliunde quod aliquo modo
est, nec ex eo quod omnino non est, Deus flatum
creat; sed ex eo quod ipse est, cum sit incorporeus,
corpus sufflat. Naturam ergo suam, antequam mutetur
in peccati corpore, ipse mutat in corpus. An dicit,
quod ex sua natura non mutat aliquid, cum flatum
facit? Non ergo eum de se ipso facit: non enim
aliud est ipse, aliud natura ejus. Quis hoc insanissimus
opinetur? Quod si dicit, ita Deum de sua natura
facere flatum, ut ipse integer maneat; non inde
quaestio est; sed utrum quod non aliunde, nec de
nihilo, sed de illo est: non hoc sit quod ille, id est,
ejusdem naturae et essentiae. Nam et Filio genito integer
manet; sed quia eum genuit de se ipso, non
aliud genuit quam id quod ipse est. Excepto enim
quod hominem assumpsit, et Verbum caro factum
est, alius est quidem Verbum Dei Filius, sed non est
aliud: hoc est, alia persona est, sed non diversa natura.
Et unde hoc, nisi quia non creatus ex alio,
vel ex nihilo, sed natus ex ipso est; non ut melior
quam erat esset, sed omnino ut esset, et quod est
ille, unde natus est, esset, hoc est, unius ejusdemque
naturae, aequalis, coaeternus, omni modo similis, pariter
immutabilis, pariter invisibilis, pariter incorporeus,
pariter Deus; hoc omnino quod Pater, nisi
quod Filius est ipse, non Pater? Si autem manet quidem
ipse integer Deus, nec tamen de nullo, vel de
alio, sed de se ipso diversum aliquid in deterius creat,
et de incorporeo Deo corpus emanat; absit ut hoc
catholicus animus bibat: non enim est fluentum
fontis divini, sed figmentum cordis humani.
</p>
          </div3>
        </div2>

<div2>
          <head>CAPUT VI.</head>
<div3>
            <head>10.</head>
            <p>
 Jamvero quam inepte laboret,
animam, quam putat esse corpoream, vindicare a
passionibus corporis, disputans de animae infantia, de
paralyticis et oppressis animae sensibus, de amputatis
membris corporis absque animae sectione, non
tecum, sed cum illo potius agere debeo: illi quippe
insudandum est, ut rationem reddat dictorum suorum;
ne de opere juvenis velle fatigare videamur
gravitatem senis. Quod autem similitudines morum
qui reperiuntur in filiis, non ex animae semine venire
disputat: consequens est quidem, ut hoc sentiant
quicumque animae propaginem destruunt; sed nec
illi qui hanc astruunt, ibi constituunt pondus assertionis
suae. Vident enim et filios parentum dissimiles
moribus: quod ideo fieri putant, quia et ipse unus
homo plerumque suis moribus alios mores dissimiles
habet, non utique anima altera accepta, sed vita
in melius vel in deterius commutata. Ita dicunt, non
esse impossibile ut anima non habeat eos mores, quos
habet ille a quo propagata est; quandoquidem ipsa
una nunc alios, alias alios habere mores potest. Quare
si hoc te credis ab isto didicisse, quod anima non sit
ex traduce: utinam id vere didicisses; me tibi docendum
libentissime traderem. Sed aliud est discere,
aliud videri sibi didicisse. Si ergo te didicisse arbitraris
quod adhuc nescis; non plane didicisti, sed
<pb n="0501"/>
temere credidisti quod libenter audisti, et subrepsit
tibi falsiloquium per suaviloquium. Quod non ideo
dico, quia falsum esse jam certus sim, animas potius
insufflari novas, quam de origine parentum trahi;
hoc enim adhuc ab eis qui docere id possunt, existimo
requirendum: sed quia iste de hac re ita disseruit,
ut non solum eam, quae adhuc discutienda est,
non solveret quaestionem; verum etiam talia diceret,
quae falsitatis non habeant dubitationem. Cum enim
vellet probare dubia, ausus est dicere sine dubio
reprobanda.
</p>
          </div3>
        </div2>

<div2>
          <head>CAPUT VII.</head>
<div3>
            <head>11.</head>
            <p>
 An vero tu reprobare dubitabis,
quod cum de anima loqueretur,  « Non vis, »  inquit,
animam ex carne peccati contrahere valetudinem,
ad quam vicissim sanctificationem videas transire
per carnem, ut per ipsam reparet statum, per quam
perdiderat meritum? Aut numquid quia Baptismo
corpus abluitur, non transit ad animam vel spiritum,
quod creditur conferri per Baptismum? Merito ergo
per carnem, priscam reparat habitudinem, quam visa
fuerat paulisper amisisse per carnem, ut per eam
incipiat renasci, per quam meruerat inquinari »  <note>(Infra,
lib. 3, n. 9)</note>? Vide in his verbis, quantum iste tuus
erraverit doctor. Dixit,  « animam per carnem reparare
statum, per quam perdiderat meritum. »  Habuit
ergo anima aliquem statum et aliquod meritum bonum
ante carnem, quod vult eam reparare per carnem,
quando caro lavacro regenerationis abluitur.
Vixerat itaque alicubi ante carnem in statu et merito
bono; quem statum et quod meritum perdidit,
cum venisset in carnem. Dixit,  « eam per carnem reparare
habitudinem priscam, quam visa fuerat paulisper
amisisse per carnem. »  Habuit ergo ante carnem
habitudinem antiquam; hoc est enim  « priscam: » 
et ista qualis esse potuit, nisi beata atque
laudabilis habitudo? Quam reparari per sacramentum
Baptismatis asseverat; cum eam nolit ex illa originem
trahere per propaginem, quam constat in paradiso
aliquando fuisse felicem. Quomodo igitur alio
loco  « animam »  se dicit  « constanter asserere, non
ex traduce, neque ex nihilo, neque per semetipsam,
neque ante corpus? »  Ecce isto loco vult animas ante
corpus alicubi vivere tam beate, ut eadem illis per
Baptismum beatitudo reddatur. Et tanquam sui rursus
oblitus adjungit et dicit:  « Ut per eam, »  id est,
per carnem,  « incipiat renasci, per quam meruerat
inquinari. »  Superius meritum significaverat bonum
perditum fuisse per carnem: nunc autem significat
malum meritum, quo factum est ut veniret vel mitteretur
in carnem, dicendo,  « per quam meruerat inquinari. » 
Si enim meretur inquinari, non est utique
meritum bonum. Dicat, quid peccavit antequam per
carnem inquinaretur, ut per carnem inquinari mereretur.
Dicat, si potest, quod nullo modo potest;
quia invenire hic quid verum dicat, omnino non
potest.
</p>
          </div3>
        </div2>

<div2>
          <head>CAPUT VIII.</head>
<div3>
            <head>12.</head>
            <p>
 Item aliquanto post ait:  « Anima
<pb n="0502"/>
itaque si peccatrix esse meruit, quae peccatrix
esse non potuit, tamen neque in peccato remansit,
quia in Christo praefigurata, in peccato esse non debuit,
sicut esse non potuit »  <note>(Supra, lib. 1, n. 8, et
infra, lib. 3, n. 11)</note>. Rogo te, frater, putasne ista
saltem postea legisti et considerasti, et quid in recitante
laudaveris, vel unde post recitationem gratias
egeris cogitasti? Quid est, obsecro te,  « Anima itaque
si peccatrix esse meruit, quae peccatrix esse non
potuit? »  Quid est  « meruit, »  et  « non potuit; »  cum
mereri hoc non potuisset, nisi peccatrix fuisset;
non autem fuisset, nisi esse potuisset; ut ante omne
malum meritum peccans, inde sibi meritum faceret,
unde ad alia peccata, deserente Domino, perveniret?
An ideo dixit,  « quae peccatrix esse non potuit, » 
quia nisi in carnem veniret, peccatrix esse non posset?
Quid ergo meruit, ut eo mitteretur, ubi peccatrix
esse posset, quo nisi venisset, alibi peccatrix
esse non posset? Dicat, quid meruit? Si enim meruit
esse peccatrix; aliquid jam peccaverat, unde mereretur
iterum esse peccatrix. Sed haec fortassis obscura
esse videantur, aut obscura esse jactentur, cum
sint apertissima. Neque enim dicere debuit,  « quod
anima meruerit peccatrix esse per carnem, »  cujus
nec bonum nec malum meritum reperire poterit ante
carnem.
</p>
          </div3>
        </div2>

<div2>
          <head>CAPUT IX.</head>
<div3>
            <head>13.</head>
            <p>
 Sed ad manifestiora veniamus.
Cum enim magnis coarctaretur angustiis, quomodo
animae originalis peccati vinculo teneantur obstrictae,
si non ex illa trahunt originem quae prima peccavit,
sed eas puras ab omni contagione et propagatione
peccati, peccatrici carni Creator insufflat; ne dicatur
illi, quod sic insufflando eas Deus efficit reas: primo
de praescientia Dei hanc opinionem munire tentavit,
 « quod eis praeparaverit redemptionem. »  In cujus
redemptionis Sacramento parvuli baptizantur, ut
abluatur originale peccatum, quod de carne traxerunt;
quasi facta sua Deus emendet, quod eas insontes
fecerat inquinari. Sed posteaquam ventum est
ut de illis loqueretur, quibus tali non subvenitur auxilio,
et antequam baptizentur exspirant:  « In hoc, » 
inquit,  « loco non me quasi auctorem spondeo, sed
aliquid de exemplo conjicio. Habendam dicimus de
infantibus istiusmodi rationem, qui praedestinati Baptismo,
vitae praesentis, antequam renascantur in
Christo, praeveniuntur occiduo. Legimus enim,  « inquit, » 
de talibus scriptum: <hi>Raptus est ne malitia mutaret
illius intellectum, aut ne fictio deciperet animam
ejus. Propter hoc properavit de medio iniquitatis illum
educere: placita enim Deo erat anima ejus;</hi> et, <hi>Consummatus
in brevi, replevit tempora longa</hi> »  <note>(Sap. IV,
11, 14, 13)</note>. Quis istum dedignetur habere doctorem?
Ergone parvuli, quos plerumque volunt homines
baptizari, et dum curritur, ante moriuntur, si
retardarentur in ista paululum vita, ut baptizati continuo
morerentur, malitia mutaret intellectum illorum,
et fictio deciperet animam eorum, et ne hoc eis contingeret,
subventum illis est, ut ante raperentur quam
baptizarentur? In ipso ergo Baptismate mutarentur
<pb n="0503"/>
in pejus, et fictione deciperentur, si post Baptisma
raperentur. O admiranda atque sectanda doctrina!
Sed hoc de vestra prudentia, qui adfuistis, cum recitaret,
iste praesumpsit, et de tua maxime ad quem
scripsit, et cui recitatos libros tradidit, ut credituros
vos esse confideret, de non baptizatis infantibus esse
scriptum, quod de omnium sanctorum immaturis
aetatibus scriptum est, cum quibus male actum stulti
arbitrantur, si de hac vita celeriter rapti fuerint, nec
ad annos quos homines pro magno divino munere sibi
exoptant, pervenire potuerint. Quale est autem dicere,
 « infantes praedestinatos Baptismo, vitae praesentis,
antequam renascantur in Christo, occiduo praeveniri; » 
velut aliqua vis fortunae, sive fati, sive cujuslibet rei,
non permittat Deum quod praedestinavit implere? Et
quomodo ipse illos rapit, quia placuerunt illi? An
eos et ipse praedestinat baptizari, et ipse quod praedestinavit,
non sinit fieri?
</p>
          </div3>
        </div2>

<div2>
          <head>CAPUT X.</head>
<div3>
            <head>14.</head>
            <p>
 Sed attende quid adhuc audeat,
cui displicet in tanta hujus profunditate quaestionis
cautior quam scientior nostra cunctatio. « Ausim dicere, » 
inquit,  « istos pervenire posse ad originalium indulgentiam
peccatorum, non tamen ut coeleste inducantur
in regnum: sicuti latroni confesso quidem, sed non
baptizato, Dominus non coelorum regnum tribuit, sed
paradisum <note>(Luc. XXIII, 43)</note>; cum utique jam maneret, <hi>Qui non renatus fuerit ex aqua et Spiritu sancto, non intrabit
in regnum coelorum 
 <note>(Joan. III, 5)</note>
            </hi>. Praecipue quia multas
esse mansiones apud Patrem suum Dominus profitetur,
in quibus designantur merita multa et diversa
mansorum: ut hic non baptizatus perducatur ad veniam,
baptizatus ad palmam, quae est parata per gratiam. » 
Cernis hominem, paradisum atque mansiones quae sunt
apud Patrem, a regno separare coelorum, ut etiam non
baptizatis abundent loca sempiternae felicitatis. Nec
videt, cum ista dicit, ita se nolle baptizati cujuspiam
parvuli mansionem a coelorum regno separare, ut
ipsam Dei Patris domum, vel aliquas partes ejus inde
separare non timeat. Neque enim Dominus Jesus, In
universitate creaturae, vel in qualibet universitatis
parte; sed, <hi>In domo Patris mei,</hi> dixit, <hi>mansiones
multae sunt <note>(Id. XIV, 2)</note>
            </hi>. Quomodo ergo erit in Dei
Patris domo non baptizatus, cum Deum patrem habere
non possit nisi renatus? Non sit ingratus Deo,
qui eum dignatus est a Donatistarum vel Rogatistarum
divisione liberare, ut ipsam domum Dei Patris
quaerat dividere, et aliquam ejus partem extra regnum
coelorum ponere, ubi non baptizati valeant habitare.
Et quo pacto ipse regnum coelorum se intraturum
esse praesumit, de quo regno in quanta vult
parte domum ipsius regis excludit? Sed de latrone
illo, qui juxta Dominum crucifixus speravit in Dominum
etiam crucifixum, et de fratre sanctae Perpetuae
Dinocrate argumentatur, quod etiam non baptizatis
dari possit indulgentia peccatorum et sedes aliqua
<pb n="0504"/>
beatorum: quasi quisquam, cui non credere nefas
esset, huic indicaverit quod non fuerint baptizati. De
quibus tamen in eo libro, quem scripsi ad fratrem
nostrum Renatum, plenius quid mihi videretur exposui <note>(Supra, lib. 1, nn. 11, 12)</note>:
quod tua Dilectio
poterit nosse, si non spreveris legere; nam ille petenti
non poterit denegare.
</p>
          </div3>
        </div2>

<div2>
          <head>CAPUT XI.</head>
<div3>
            <head>15.</head>
            <p>
 Aestuat tamen iste, atque horrendis
suffocatur angustiis. Attentius enim fortasse
quam tu quid mali dicat attendit, praeter Christi scilicet
Baptismum solvi in parvulis originale peccatum.
Denique, ut aliquatenus in hac causa vel sero ad Ecclesiae
Sacramenta confugiat,  « Pro his sane, »  inquit,
 « oblationes assiduas, et offerenda jugiter sanctorum
censeo sacrificia sacerdotum. »  Habeto istum,
si placet, etiam censorem, si parum fuerat habere
doctorem, ut sacrificium corporis Christi etiam pro
his offeras, qui Christo non sunt incorporati. Rem
quippe tam novam, atque a disciplina ecclesiastica
et a regula veritatis alienam, cum libris suis auderet
inserere, non ait, Puto; non ait, Existimo; non ait,
Arbitror; non ait saltem, Suggero, vel, Dico; sed,
 « censeo: »  ut scilicet si offenderemur novitate seu
perversitate sententiae, terreremur auctoritate censurae.
Videris tu, frater, quomodo sustinere possis
istum docentem: Catholici tamen qui sanum sapiunt
sacerdotes, quibus et te oportet adjungi, absit
ut acquiescant istum audire censentem, quem potius
optant resipiscentem ac dolentem, et quod ista senserit,
imo vero etiam scripserit, correctione saluberrima
poenitentem. « Sed hoc, »  inquit,  « exemplo
Machabaeorum in praelio cadentium astruo faciendum,
qui cum furtim de interdictis auferrent, atque in
ipso certamine cecidissent, a sacerdotibus, »  ait,
 « invenimus hoc initum consilium fuisse, ut quorum
animas ex vetito reatus obstrinxerat, sacrificiorum
oblatio repararet »  <note>(II Machab. XII, 39-46)</note>. Ita istud
dicit, quasi pro incircumcisis illa oblata legerit sacrificia,
sicut haec nostra pro non baptizatis censuit
offerenda. Circumcisio quippe fuit illius temporis sacramentum,
quod praefigurabat nostri temporis Baptismum.
</p>
          </div3>
        </div2>

<div2>
          <head>CAPUT XII.</head>
<div3>
            <head>16.</head>
            <p>
 Verumtamen iste in sui comparatione
qualis posterius apparuit, tolerabilius adhuc
errat. Nam velut poenituerit eum (non quod debuit
poenitere, id est, quod ausus fuerit asserere non
baptizatis relaxari originale peccatum, atque indulgentiam
dari omnium peccatorum, ut in paradisum,
hoc est, locum tantae felicitatis mittantur, et beatas
mansiones in domo Patris habere mereantur); sed
illud eum potius poenituerit, quod eis minoris beatitudinis
extra regnum coelorum concesserit sedes; adjunxit,
atque ait:  « Aut si forte quispiam reluctetur,
latronis animae vel Dinocratis interim temporarie collatum
paradisum; nam superesse illis adhuc in resurrectione
praemium regni coelorum: quanquam
<pb n="0505"/>
sententia illa principalis obsistat, Quia <hi>qui non renatus
fuerit ex aqua et Spiritu sancto, non intrabit in regnum
coelorum:</hi> tamen teneat etiam meum in hac parte
non invidentis assensum, modo misericordiae praescientiaeque
divinae et effectum amplificet et affectum. » 
Haec verba in secundo ejus libro lecta descripsi. Numquid
in hac causa erroris audaciam, temeritatem, praesumptionem
habere quispiam posset ampliorem? Ipse
sententiam dominicam recordatur, ipse commemorat,
ipse suis litteris interponit, ipse dicit,  « quanquam
sententia illa principalis obsistat, Quia <hi>qui non
renatus fuerit ex aqua et Spiritu sancto, non intrabit in
regnum coelorum;</hi> »  et audet tamen suae censurae levare
cervicem contra sententiam principalem!  « Teneat, » 
inquit,  « etiam meum non invidentis assensum: » 
qui dicit animas non baptizatorum temporarie
mereri paradisum; propter has enim, latronem
atque Dinocratem, tanquam praescribendo, vel potius
praejudicando commemorat: in resurrectione autem
in meliora transferri et regni coelorum percipere
praemium:  « quanquam sententia, »  inquit,  « principalis
obsistat. »  Jam ergo ipse considera, quaeso te,
frater, quisquis cuipiam praebet assensum adversus
auctoritatem sententiae principalis, quam sententiam
merebitur principis?</p>
          </div3>
<div3>
            <head>17.</head>
            <p>
 Novellos haereticos Pelagianos justissime conciliorum
catholicorum et Sedis Apostolicae damnavit
auctoritas, eo quod ausi fuerint non baptizatis parvulis
dare quietis et salutis locum, etiam praeter
regnum coelorum. Quod ausi non fuissent, nisi negarent
eos habere originale peccatum, quod opus esset
absolvi per Baptismatis sacramentum. Iste autem sicut
catholicus dicit, parvulos originali obstrictos esse
peccato, et tamen eos ab hujusmodi vinculo sine lavacro
regenerationis absolvit, et post mortem in paradisum
misericors mittit; post resurrectionem vero
etiam in regnum coelorum misericordior introducit.
Talis sibi Saül misericors visus est, quando pepercit
regi quem Deus praecepit occidi: sed merito inobediens
misericordia, vel misericors inobedientia reprobata
atque damnata est <note>(I Reg. XV)</note>: ut caveat
homo, ne ab illo misericordiam mereatur homo, contra
ejus sententiam a quo factus est homo. Intonat
per os proprii corporis Veritas: <hi>Si quis non fuerit
renatus ex aqua et Spiritu, non potest introire in regnum
Dei <note>(Joan. III, 5)</note>
            </hi>. Atque ut ab hac sententia exceptos
martyres faciat, quibus contigerit ante pro
Christi nomine occidi, quam Christi Baptismate dilui,
dicit alio loco: <hi>Qui perdiderit animam suam propter me,
inveniet eam <note>(Matth. X, 39)</note>
            </hi>. Et ne cuiquam qui non renatus
fuerit christianae fidei lavacro, promittatur peccati
originalis abolitio, clamat Apostolus: <hi>Per unius
delictum in omnes homines ad condemnationem <note>(Rom. V,
18)</note>
            </hi>. Contra quam condemnationem Dominus unum esse
ostendens salutis auxilium: <hi>Qui crediderit,</hi> inquit, <hi>et baptizatus fuerit, salvus erit; qui vero non crediderit,
condemnabitur 
 <note>(Marc. XVI, 16)</note>
            </hi>. Cujus mysterium
credulitatis in parvulis per eorum responsionem a
quibus gestantur, impletur; ne si factum non fuerit,
<pb n="0506"/>
eant ex uno omnes in condemnationem. Et tamen
contra tam manifestas voces, quas concinit veritas,
procedit in medium magis vecors quam misericors
vanitas, et dicit: Non solum non eunt in damnationem
parvuli, etsi nullum eos christianae fidei lavacrum
a vinculo originalis peccati absolvat; verum
etiam felicitate paradisi post mortem interim perfruuntur,
post resurrectionem vero etiam regni coelorum
felicitatem possidebunt. Haec iste contra catholicam
fundatissimam fidem numquid dicere auderet,
si quaestionem solvendam de animae origine
vires suas excedentem suscipere non auderet?
</p>
          </div3>
        </div2>

<div2>
          <head>CAPUT XIII.</head>
<div3>
            <head>18.</head>
            <p>
 Horrendis est enim coarctatus
angustiis ab eis qui dicunt,  « Cur Deus animam tam
injusta animadversione mulctavit, ut in corpus eam
peccati relegare voluerit; cum consortio carnis peccatrix
esse incipit, quae peccatrix esse non potuit? » 
Utique enim dicunt,  « Non potuit anima esse peccatrix,
nisi eam Deus miscuisset carnis consortio peccatricis. » 
Qua ergo justitia id fecerit Deus, cum iste
invenire non posset; maxime propter aeternam damnationem
morientium parvulorum, quibus non baptizatis
expiatum non fuerit originale peccatum: cur
itaque Deus justus et bonus, parvulorum animas,
quibus praescivit non subventurum christianae gratiae
Sacramentum, ab omni noxa propaginis liberas, mittendo
in corpus quod ex Adam trahitur, vinculo peccati
originalis obstrinxerit, atque isto modo reas aeternae
damnationis effecerit, cum invenire non posset; nec
vellet dicere etiam ipsas ex illa una originem trahere
peccatricem: maluit per naufragium miserabile exire,
quam temerarium cursum velis depositis, et remis suae
disputationis inhibitis, provida deliberatione frenare.
Viluit quippe juveni senilis nostra cunctatio, quasi
huic molestissimae ac periculosissimae quaestioni magis
fuerit impetus eloquentiae, quam consilium prudentiae
necessarium. Et praevidit hoc etiam ipse, sed
frustra. Nam haec sibi velut ab adversariis propositurus
objecta,  « Ex hinc alia, »  inquit,  « substruuntur
opprobria querulis murmurationibus oblatrantium, et
excussi quasi quodam turbine, identidem inter immania
saxa collidimur. »  His praedictis quaestionem supra
dictam scopulosissimam sibi proposuit, ubi a fide catholica
naufragavit, nisi refecerit poenitendo quod
fregit. Illum ego turbinem atque illa saxa devitans,
navem illis committere nolui: et de hac re ita scripsi,
ut rationem potius cunctationis meae, quam temeritatem
praesumptionis ostenderem <note>(Lib. 3 de Libero
Arbitrio, n. 59-62; lib. 2 de Peccatorum Meritis, n. 59;
epist. 166, ad Hieronymum, et 190, ad Optatum)</note>.
Quod opusculum meum cum apud te invenisset,
irrisit, seque illis cautibus animosiore impetu quam
consultiore commisit. Sed quo eum praefidentia ista
perduxerit, puto quod nunc videas: uberius autem
ago Deo gratias, si et antea jam videbas. Cum enim
nollet cohibere praecipitem cursum, propter ancipitem
excursum, miserabilem invenit incursum, asserens
<pb n="0507"/>
Deum parvulis sine christiana regeneratione defunctis,
et modo paradisum, et postea regnum conferre coelorum.
</p>
          </div3>
        </div2>

<div2>
          <head>CAPUT XIV.</head>
<div3>
            <head>19.</head>
            <p>
 Scripturarum vero testimonia
quaecumque posuit, quibus animas Deum non ex illius
primae propagine attrahere, sed sicut ipsam primam
suas quibusque singulis insufflare, velut probare conatus
est, ita sunt, quod ad istam quaestionem attinet,
incerta et ambigua, ut etiam aliter accipi, quam ipse
vult, facillime possint. Quod jam in eo libro quem
scripsi ad amicum nostrum, cujus commemorationem
superius feci, satis, quantum existimo, demonstravi <note>(Supra, lib. 1, n. 17 sqq.)</note> 
 Testimonia quippe ipsa quae
adhibuit, ubi legitur Deus animas vel dare, vel facere,
vel fingere; unde illas det, vel unde faciat sive fingat,
non ostendunt; utrum ex propagine illius primae, an
insufflando sicut illam primam. Iste autem ex eo ipso
quod legitur animas Deus dare, sive facere, sive fingere <note>(Isai. XLII, 5; LVII, 16, et Zach. XII, 1)</note>,
jam putat
animarum negatam esse propaginem: cum Deus,
eadem Scriptura teste, etiam corpora det, sive faciat,
sive fingat, quae tamen ab illo ex propagine seminis
dari, fieri, fingi, nemo ambigit.</p>
          </div3>
<div3>
            <head>20.</head>
            <p>
 Item quod scriptum est, <hi>ex uno sanguine</hi> Deum
fecisse <hi>omne genus hominum <note>(Act. XVII, 26)</note>
            </hi>; vel quod
ait Adam, <hi>Hoc nunc os ex ossibus meis, et caro de
carne mea. <note>(Gen. II, 23)</note>
            </hi>: quia neque ibi dictum est,
Ex una anima; neque hic, Anima de anima mea;
putat negari animas filiorum ex parentibus, vel illius
mulieris ex viro: quasi vero si non, <hi>ex uno sanguine,</hi> 
sed, Ex una anima diceretur, aliud quam totus homo
intelligeretur, nec corporis propagatio negaretur. Sic
etiam si dictum esset, Anima de anima mea; non
utique negaretur caro, quam de illo exemptam fuisse
constabat. A parte enim totum, sicut etiam a toto
partem plerumque Scriptura significat. Nam certe si
non, <hi>ex uno sanguine,</hi> sed, Ex uno homine, illo loco
scriptum esset, institutum esse genus humanum, unde
iste adhibuit testimonium, non praejudicaret istis qui
negant animarum propaginem; quamvis non sola
anima, nec sola caro, sed utrumque sit homo. Responderent
enim a toto partem, id est, ab homine solam
hominis carnem, Scripturam significare potuisse.
Sic ergo et ii qui defendunt animarum propaginem,
illud quod dictum est, <hi>ex uno sanguine,</hi> per sanguinem
scilicet hominem, id est, a parte totum significatum
esse contendunt. Sicut enim videtur illos juvare quod
dictum est, <hi>ex uno sanguine,</hi> nec dictum est, Ex uno
homine: sic videtur et istos juvare quod dictum est, <hi>Per unum hominem peccatum intravit in mundum, et
per peccatum mors; et ita in omnes homines pertransiit,
in quo omnes peccaverunt 
 <note>(Rom. V, 12)</note>
            </hi>; nec dictum est,
In quo omnium caro peccavit. Itemque sicut illos videtur
juvare quod dictum est, <hi>Hoc nunc os ex ossibus
meis, et caro de carne mea;</hi> quia pars est dicta, non
totum: sic iterum istos, quod ibi continuo sequitur, <hi>Haec vocabitur mulier, quoniam de viro suo sumpta est.</hi> 
<pb n="0508"/>
Debuit enim dici, aiunt, Quoniam de viro suo caro
ejus sumpta est; si non tota mulier, id est, cum anima,
sed sola caro sumeretur ex viro. Porro autem
utrisque auditis, qui sine studio partium judicat, videt
profecto, nec contra istos qui propaginem animarum
defendunt proferenda illa testimonia ubi pars nominatur;
quia potuit Scriptura significare illic a parte
totum, sicut <hi>Verbum caro factum est <note>(Joan. I, 14)</note>
            </hi>,
cum legimus, non utique carnem solam, sed hominem
totum intelligimus: nec contra illos qui propaginem
animarum destruunt, ista proferenda, ubi non
pars hominis, sed totum commemoratur; quia potuit
ibi Scriptura a toto partem significare, sicut sepultum
confitemur Christum, cum ejus caro sola sepulta sit.
Ac per hoc propaginem animarum nec temere astruendam,
nec temere destruendam dicimus: sed admonemus,
alia testimonia esse quaerenda, quae non inveniantur
ambigua.
</p>
          </div3>
        </div2>

<div2>
          <head>CAPUT XV.</head>
<div3>
            <head>21.</head>
            <p>
 Quamobrem, quid te iste docuerit,
et unde gratias egeris, nondum scio. Manet
quippe illa quaestio sicut erat, in qua quaeritur de
animarum origine, utrum illas Deus ex propagine
illius unius, quam primo insufflavit homini; an ex
flatu suo, sicut primo homini, det, faciat, fingat hominibus,
quas eum dare, facere, fingere, fides christiana
non dubitat. Quam quaestionem iste cum solvere
conaretur, nec vires suas intueretur, destruens animarum
propaginem, et asserens eas puras ab omni
contagione peccati, non de nihilo, sed de se ipso insufflare
Creatorem, et naturam Dei mutabilitatis opprobrio,
quod necesse non fuerat, infamavit; et dum
vult reddere rationem, ne Deus credatur injustus, si
puras ab omni peccato animas, etiam illas quas christiana
regeneratione non redimit, vinculo peccati
originalis innectit, ea dixit quae te nolo docuerit. Tantum
enim salutis et felicitatis non baptizatis parvulis
tribuit, quantum nec Pelagiana haeresis potuit. Et tamen
de tot millibus parvulorum, qui nascuntur ex
impiis, et inter impios moriuntur, non quibus homines
per Baptismum, cum velint, subvenire non possunt,
sed de quibus baptizandis nemo potuit vel poterit
cogitare; nec quisquam pro eis obtulit vel oblaturus
est sacrificium, quod iste etiam pro nobis baptizatis
censuit offerendum, quid diceret non invenit. De
quibus si fuerit interrogatus, eorum animae quid meruerint,
ut illas Deus nec abluendas Baptismo, nec
expiandas Christi corporis et sanguinis sacrificio, et
in aeternum damnandas carni inserat peccatrici; aut
omnino haerebit, et ei nostra cunctatio vel sero placebit,
aut simul pro omnibus parvulis, qui toto orbe
terrarum sine christiano Baptismate moriuntur, etiam
eorum nominibus tacitis, quoniam nesciuntur in Ecclesia
Christi, non incorporatis corpori Christi, offerendum
corpus Christi esse censebit.
</p>
          </div3>
        </div2>

<div2>
          <head>CAPUT XVI.</head>
<div3>
            <head>22.</head>
            <p>
 Absit a te, frater, ut haec tibi
<pb n="0509"/>
placeant, absit ut ista vel didicisse gaudeas, vel docere
praesumas: alioquin longe melior invenietur ipse
quam tu. Quia in exordio primi sui libri modeste
atque humiliter praelocutus est, dicens:  « Cum tibi parere
desidero, notam praesumptionis incurro. »  Et
paulo post:  « Quandoquidem, »  inquit,  « nec mihi ipse
sim credulus, ea quae dixero posse probari; studeamque
semper etiam propriam sententiam non tueri, si
improbabilis detegatur; et sit mihi cordi, proprio judicio
damnato, meliora magis et quae sint veriora sectari.
Nam ut est optimi propositi laudandique consilii,
facile ad veriora transduci; ita improbi obstinatique
judicii est, nolle citius ad tramitem rationis inflecti. » 
Haec quippe ille si veraciter dixit, atque ut
locutus est sentit, magnae profecto spei animum gerit.
Item in fine libri secundi:  « Nec putes, »  inquit,  « ad
invidiam tuam forsitan revocandum, quod in tua dictorum
meorum constituam potestate judicium. Ac ne
forte cujusquam curiosi lectoris obtutus, inter illitas
fibras elementorum vestigia remanentia sollicitent et
offendant, contextam paginae seriem pollice severo
discerpe: meque hujus censionis experte, puni, atramenta
quae indigna eloquia signaverunt; ne hac occasione
et tuum erga me judicium, quo mihi vehementer
indulges, et meae quae latebant ineptiae rideantur. » 
</p>
          </div3>
        </div2>

<div2>
          <head>CAPUT XVII.</head>
<div3>
            <head>23.</head>
            <p>
 Isto igitur cum ille suos libros
et initio praemuniverit, et termino communiverit,
atque tuis humeris imposuerit onus religiosum
correctionis et emendationis suae: hoc apud te inveniat
quod petivit, ut emendes eum justus in misericordia,
et arguas eum; oleum autem peccatoris quo
impinguetur caput ejus <note>(Psal. CXL, 5)</note>, absit a manibus
atque oculis tuis, id est, assentatio indecens
<pb n="0510"/>
adulantis, et deceptoria lenitudo blandientis. Quod si
emendare negligis cum videas emendandum, adversus
charitatem facis: si autem tibi emendandus propterea
non videtur, quia putas eum recte ista sensisse;
adversus veritatem sapis. Et ideo ille melior, qui
emendari est paratior, si non defuerit emendator,
quam tu, si vel sciens irridenter contemnis errantem,
vel nesciens pariter sectaris errorem. Omnia itaque
in eisdem libris ad te scriptis et tibi traditis sobrie
vigilanterque considera, et plura quam ego invenies
fortasse culpanda. Et quaecumque ibi sunt approbanda
atque laudanda, si quid in eis revera forsitan ignorabas,
atque isto disserente didicisti, evidenter profitere
quid illud sit; ut de hoc te gratias egisse, non
de his quae illic improbanda tam multa sunt, omnes
noverint, qui vel recitante illo tecum simul audierunt,
vel eosdem postea libros legerunt: ne in ejus
ornato eloquio tanquam in pretioso poculo te invitante,
etsi non bibente, venenum bibant, si tu quid
inde biberis, et quid non biberis nesciunt, et propter
laudem tuam omnia illic bibenda salubriter arbitrantur.
Quamvis et audire, et legere, et quae dicta
sunt haurire memoria, quid est nisi bibere? Sed praedixit
Dominus de fidelibus suis, quod <hi>et si mortiferum
quid biberint, non eis nocebit <note>(Marc. XVI, 18)</note>
            </hi>. Ac
per hoc qui cum judicio legunt, et secundum regulam
fidei approbanda approbant, et improbant improbanda;
etiamsi commendant memoriae quae improbanda
dicuntur, nulla venenata sententiarum pravitate
laeduntur. Haec me Gravitatem et Religionem
tuam, sive mutua, sive praevia charitate monuisse
vel commonuisse minime poenitebit, Domino miserante,
quomodolibet accipias, quod tibi praerogandum
putavi. Agam vero ei uberes gratias, de cujus
misericordia saluberrimum est fidere, si ab his pravitatibus
et erroribus, quos ex libris hujus hominis
ostendere his litteris potui, alienam atque integram
fidem tuam, vel invenerit epistola ista, vel fecerit.
</p>
          </div3>
        </div2>
      </div1>

<div1>
        <head> <hi>LIBER TERTIUS.</hi> AD VINCENTIUM VICTOREM.</head>

<pb n="0509"/>
<p>Vincentio Victori monstrat quae necesse est in suis de origine animae libris emendet, si vult esse catholicus: eaque
superioribus libris ad Renatum et ad Petrum jam refutata, hoc tertio ad Victorem ipsum scripto perstringit breviter Augustinus,
et ad undecim errorum capita revocat.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 Quod mihi ad te scribendum
putavi, hoc prius cogites, fili dilectissime Victor,
volo, si te contemnerem, nequaquam id me
fuisse facturum. Nec ideo tamen humilitate nostra sic
abutaris, ut propterea te existimes approbatum, quia
cernis non fuisse contemptum. Non enim sequendum,
sed corrigendum te diligo: et quoniam nec corrigi
posse despero, nolo mireris me contemnere non
posse quem diligo. Si enim te antequam nobis communicares,
diligere debui, ut esses catholicus;
quanto magis te jam communicantem diligere debeo,
<pb n="0510"/>
ne sis novus haereticus, et ut sis talis catholicus, cui
resistere nullus possit haereticus? Quantum enim apparet
ex donis ingenii, quae jam tibi largitus est
Deus, profecto sapiens eris, si te non esse credideris;
atque ut sis, ab illo qui facit sapientes, pie, suppliciter,
instanterque poposceris; et malueris errore
non decipi, quam errantium laudibus honorari.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 Prius me in libris tuis titulus tui
nominis pro te sollicitum reddidit. Cum enim quis
esset Vincentius Victor, ab eis qui te noverant, et
forte aderant, requisissem; audivi te fuisse Donatistam,
<pb n="0511"/>
vel potius Rogatistam, nuper autem communicasse
Catholicae. Et cum gauderem tantum, quantum
de his solemus, quos ab illo errore liberatos esse
cognoscimus; imo vero etiam multo amplius, quod
ingenium tuum, quod delectabar in litteris tuis, videbam
non remansisse apud adversarios veritatis:
additum est a referentibus, quo me inter illa gaudia
contristaret, ideo te cognominari voluisse Vincentium,
quod Rogati successorem, qui hoc nomine
appellatus est, adhuc tanquam magnum et sanctum
virum animo teneas; et ob hoc illius nomen, tuum
volueris esse cognomen. Nec defuerunt qui dicerent,
etiam hoc a te fuisse jactatum, quod ipse tibi nescio
qua visione apparuerit, atque ad hos conficiendos libros,
de quibus tecum agere isto nostro opusculo
institui, sic adjuverit, ut ea tibi scribenda, quantum
ad res ipsas rationesque attinet, ipse dictaret.
Quod si verum est, jam te illa dicere potuisse non
miror, quae, si patienter auscultes admonitioni meae,
et eos libros catholica mente consideres atque pertractes,
te dixisse procul dubio poenitebit. Ille quippe
qui <hi>se,</hi> sicut eum prodit Apostolus, <hi>transfigurat in
angelum lucis <note>(II Cor. XI, 14)</note>
            </hi>, in eum tibi est transfiguratus,
quem tu fuisse vel esse tanquam lucis angelum
credis. Et eo quidem modo minus ad decipiendos
Catholicos valet, quando se non in lucis angelos,
sed in haereticos transfigurat: sed te ab eo falli jam
catholicum nollem. Crucietur ergo te didicisse quae
vera sunt, quanto magis laetatus fuerat se tibi persuasisse
quae falsa sunt. Ut autem non diligas hominem
mortuum, cujus dilectio tibi obesse potest, prodesse
illi non potest; hoc breviter intuearis admoneo;
quod utique ille non est sanctus et justus, si tu
haereticorum Donatistarum vel Rogatistarum laqueos
evasisti: si autem illum sanctum et justum arbitraris,
tu communicando Catholicis interisti. Profecto enim
te catholicum fingis, si animo illud es, quod erat
ille quem diligis. Et nosti quam terribiliter scriptum
sit, quod <hi>Spiritus sanctus disciplinae fugiet fictum <note>(Sap.
I, 5)</note>
            </hi>. Si autem veraciter communicans, non te catholicum
fingis; quid adhuc haereticum mortuum sic
diligis, ut ejus velis te jactare adhuc nomine, cujus
jam non teneris errore? Nolumus te habere tale cognomentum,
tanquam sis haeretici mortui monumentum.
Nolumus talem titulum habere librum tuum,
qualem falsum esse diceremus, si in ejus sepulcro
legeremus. Non enim Vincentium victorem scimus
esse, sed victum: et utinam fructuose, sicut te vinci
volumus veritate. Astute autem putaris et callide,
cum libros tuos, quos credi cupis illo tibi revelante
dictatos, appellas Vincentii Victoris, non tam Vincentium
te quam illum vocari voluisse Victorem,
velut tibi revelando quae scriberes, vicisset errorem.
Utquid tibi ista, fili? Esto potius verus, non fictus
catholicus, ne te fugiat Spiritus sanctus, et nihil tibi
<pb n="0512"/>
possit prodesse Vincentius, in quem se ad te fallendum
transfiguravit malignissimus spiritus: ejus quippe
sunt illa, qualibet tibi fraude persuasa. Quae si admonitus
pia humilitate et catholica pace correxeris,
errores fuisse judicabuntur studiosissimi juvenis,
emendari potius quam in eis remanere cupientis. Si
autem pro eis tibi etiam contentionem, quod absit,
persuaserit pervicacem; jam tanquam haeretica dogmata
cum suo necesse erit auctore damnari, cura
scilicet pastorali et medicinali, priusquam per incautum
vulgus serpant dira contagia, cum dilectionis
non veritate, sed nomine, salubris negligitur disciplina
.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 Si quaeris quaenam illa sint, poteris
quidem legere mea scripta ad fratres nostros,
Renatum Dei servum, et presbyterum Petrum, ad
quem tu eadem ipsa, de quibus nunc agimus, scribenda
existimasti,  « ejus, »  ut asseris,  « voluntati petentis
obtemperans. »  Dabunt enim tibi ut legas procul dubio,
si volueris, et ingerent etiam non petenti. Verumtamen
etiam hic, quae maxime in eisdem libris tuis,
et in fide tua emendari cupiam, non tacebo. Primum
est, quod  « Animam non ita vis a Deo esse factam,
ut eam ex nihilo fecerit, sed ex semetipso »  <note>(Supra,
lib. 1, n. 4, et lib. 2, n. 5)</note>. Ubi non putas esse consequens
ut naturae sit Dei: quia profecto quam sit impium,
et ipse cognoscis. Qua impietate ut careas, ita
oportet ut dicas animae auctorem Deum, ut ab illo
facta sit, non de illo. Quod enim de illo est, sicut unigenitus
Filius, ejusdem naturae cujus et ille est. Ut
autem anima ejusdem naturae non sit cujus est ille,
facta est quidem ab illo, sed non de illo. Aut ergo dic
unde, aut fatere de nihilo. Quid est quod dicis,  « eam
particulam esse quamdam halitus naturae Dei? »  Numquidnam
ipsum halitum naturae Dei, cujus halitus est
ista particula, negas ejusdem cujus Deus est esse naturae?
Si negas, ergo de nihilo et istum halitum fecit
Deus, cujus halitus animam vis esse particulam. Aut
si non de nihilo, dic unde illum fecerit Deus. Si de se
ipso, ergo ipse est, quod absit, materies operis sui.
Sed dicis,  « Cum de se ipso halitum vel flatum facit,
ipse integer manet: »  quasi non et ignis lucernae integer
maneat, cum de illo altera accenditur, et tamen
ejusdem, non alterius, sit naturae.
</p>
          </div3>
        </div2>

<div2>
          <head>CAPUT IV.</head>
<div3>
            <head>4.</head>
            <p>
 « Sed, »  inquis,  « cum a nobis
uter inflatur, non aliqua portio nostrae naturae, vel
qualitatis infunditur; cum hic ipse spiritus, quo hausto
uter impletus extenditur, sine aliqua nostri diminutione
egeratur. »  His verbis tuis adhuc addis et immoraris,
et inculcas similitudinem quasi necessariam,
qua intelligamus quomodo Deus sine suae naturae aliquo
detrimento, et de se ipso animam faciat, et facta
de ipso, non sit quod ipse. Dicis enim:  « Numquid
<pb n="0513"/>
animae nostrae est portio utris inflatio, aut homines
fingimus cum utres inflamus, aut detrimentum nostri
in aliquo patimur, cum flatus nostros in diversa partimur?
Sed nullum patimur detrimentum, cum ex
nobis ad aliquid transmittimus flatum; et manente in
nobis plena flatus proprii qualitate et integra quantitate,
nullum nos meminimus damnum ex utris inflatione
sentire. »  Ista similitudine, quae satis elegans et
congruens tibi videtur, quantum fallaris attende. Deum
quippe dicis incorporeum, non de nihilo a se factam,
sed de se ipso animam sufflare corpoream: cum
flatum nos, licet corporeum, subtiliorem tamen emittamus,
quam nostra sunt corpora; nec eum de anima
nostra, sed de hoc aere per viscera corporis exhalemus.
Pulmones quippe anima, cujus nutu moventur
etiam caetera corporis membra, ad hunc aerium spiritum
ducendum atque reddendum, sicut folles movet.
Praeter enim alimenta solida et fluxa, unde est cibus
et potus, hoc tertium nobis Deus alimentum circumfudit
aurarum, quas ita carpimus, ut sine cibo et potu
diu esse possimus, sine hoc autem alimento tertio,
quod aura nobis, quae undique circumsistit, spirantibus
et respirantibus exhibet, nec exiguo temporis spatio
possimus vivere. Sicut autem cibus et potus non
solum ingerendi, verum etiam per meatus ad hoc institutos
egerendi sunt, ne utroque laedant, vel non
intrando, vel non exeundo: ita hoc tertium flabile
alimentum, quia in nobis manere non sinitur, nec immorando
corrumpitur, sed egeritur mox ut ingeritur;
non alios, sed eosdem meatus, id est, os, aut nares,
aut utrumque, et qua intraret, et qua exiret, accepit.</p>
          </div3>
<div3>
            <head>5.</head>
            <p>
 In te ipso tibi proba ipse quod dico: emitte spiritum
flando, et vide utrum dures, si non receperis:
recipe respirando, et vide quas patiaris angustias, si
non rursus emiseris. Hoc igitur facimus, quando
utrem, sicut dicis, inflamus, quod facimus ut vivamus:
nisi quod tunc paulo plus ducimus, ut paulo plus
emittamus, ut spiritum flabilem, id est, ventum in
utrem implendum et extendendum non quiete spirandi
et respirandi, sed anhelandi impetu coarctemus.
Quomodo ergo dicis,  « Nullum patimur detrimentum,
cum ex nobis ad aliquid transmittimus flatum; et manente
in nobis plena flatus proprii qualitate et integra
quantitate, nullum nos meminimus damnum ex utris
inflatione sentire? »  Apparet te, fili, si aliquando
utrem inflasti, non advertisse quid egeris. Quod enim
inflando amittis, statim recipiendo non sentis. Sed
potes hoc facillime discere, si hoc potius velis, quam
tua dicta, quia jam dicta sunt, non inflans utrem, sed
inflatus ipse defendere, et auditores tuos, quos veris
rebus aedificare debes, inani strepitu ventosi sermonis
inflare. In hac causa non te ad magistrum mitto,
nisi ad te ipsum. Emitte flatum in utrem, et os
claude continuo, naresque detine, et sic saltem senti
verum esse quod dico. Cum enim coeperis angustias
intolerabiles perpeti, quid cupies ore aperto naribusque
<pb n="0514"/>
recipere, si quando sufflasti, nihil te existimas
amisisse? Vide in quo malo sis, nisi hauriendo resumas
quod effundendo reddideras. Vide, illa insufflatio
qualia damna et detrimenta fecisset, nisi ea respiratio
reparasset. Nisi enim quod impenderis ad utrem implendum,
ad te itidem alendum aditu patefacto redierit,
quid tibi, non solum unde illum inflare, sed
unde tu possis vivere, remanebit?</p>
          </div3>
<div3>
            <head>6.</head>
            <p>
 Haec debuisti considerare, cum scriberes; et non
ista similitudine utrium inflatorum vel inflandorum
introducere nobis Deum, aut ex alia natura quae jam
erat, sicut nos ex isto circumfuso aere flatum facimus,
animas flare: aut certe, quod et abhorret ab ista similitudine,
et abundat impietate, Deum sine ullo quidem
sui detrimento, sed tamen de sua natura mutabile
aliquid vel proferre, vel, quod est pejus, tanquam sui
operis materies ipse sit, facere. Ut ergo aliquam de
nostro flatu ad hanc rem adhibeamus similitudinem,
id potius est credendum: quod sicut nos non de natura
nostra, sed quia omnipotentes non sumus, de
isto aere circumfuso quem trahimus et reddimus, cum
spiramus et respiramus, flatum facimus quando sufflamus,
nec viventem nec sentientem, quamvis nos
vivamus atque sentiamus; ita Deum non de sua natura,
sed quia sic omnipotens est, ut possit creare
quod vult, etiam ex eo quod omnino non est, id est,
de nihilo flatum facere posse viventem atque sentientem;
sed plane cum sit immutabilis ipse mutabilem.
</p>
          </div3>
        </div2>

<div2>
          <head>CAPUT V.</head>
<div3>
            <head>7.</head>
            <p>
 Quid autem sibi vult, quod huic
similitudini addendum putasti ad exemplum de beato
Elisaeo, quia flando in ejus faciem mortuum suscitaverit <note>(IV Reg. IV, 34, 35)</note>?
Itane tu flatum Elisaei factum
 fuisse putas animam pueri? Non usque adeo te
a vero exorbitare crediderim. Si ergo anima illa quae
viventi ablata fuerat ut moreretur, eadem ipsa illi ut
revivisceret reddita est; quid ad rem pertinet quod
dixisti,  « nihil Elisaeo fuisse diminutum, »  quasi ab illo
aliquid transisse, unde viveret, credatur in puerum?
Quod si propterea dictum est, quia flavit et integer
mansit; quid opus erat ut hoc de Elisaeo mortuum resuscitante
diceres, quod de quovis flante et neminem
suscitante dicere nihilominus posses? Incaute sane
locutus es (cum absit ut credas flatum Elisaei factum
fuisse reviviscentis animam pueri), quod primum Dei
factum, ab istius prophetae facto hoc distare voluisti,
quod ille semel, iste ter flaverit. Dixisti quippe  « Elisaeum
in faciem defuncti filii illius Sunamitis, ad instar
primaevae originis insufflasse. Et cum emortua
membra, »  inquis,  « in vigorem pristinum redanimata,
per halitum Prophetae divina virtus accenderet,
nihil Elisaeo fuerit imminutum, per cujus flatum corpus
emortuum redivivam animam recepit et spiritum:
nisi quod semel Dominus in faciem hominis insufflavit,
et vixit; tertio Elisaeus in faciem mortui aspiravit,
<pb n="0515"/>
et revixit. »  Sic sonant tua verba ista, quasi flandi
tantum numerus interfuerit, ut non quod fecit Deus,
etiam Propheta fecisse credatur. Et hoc ergo emendandum
est. Tam multum quippe interfuit inter illud
opus Dei, et hoc Elisaei, ut ille flaverit flatum vitae,
quo fieret homo in animam viventem; iste autem flaverit
flatum, neque sentientem neque viventem, sed
aliquid significandi gratia figurantem. Denique ut puer
iste revivisceret, non eum animando Propheta fecit,
sed eum amando ut hoc Deus faceret impetravit.
Quod autem illum ter sufflasse dicis, aut memoria,
sicut fieri solet, aut mendositas codicis te fefellit.
Quid plura? Non sunt tibi ad hoc astruendum aliqua
exempla et argumenta quaerenda, sed potius emendanda
et mutanda sententia. Noli ergo credere, noli
ergo dicere, noli docere  « quod non de nihilo, sed de
sua natura fecerit animam Deus, »  si vis esse catholicus.
</p>
          </div3>
        </div2>

<div2>
          <head>CAPUT VI.</head>
<div3>
            <head>8.</head>
            <p>
 Noli credere, nec dicere, nec
docere,  « Per infinitum tempus, atque ita semper
Deum animas dare, sicut semper est ipse qui dat » <note>(Supra, lib. 1, n. 26)</note>,
si vis esse catholicus. Erit
enim tempus quando non dabit animas Deus, cum tamen
esse ipse non desinat. Poterat quidem sic accipi,
quod aisti,  « semper dat »  ut intelligeretur sine
cessatione dare quamdiu homines generant et generantur,
sicut dictum est de quibusdam, <hi>Semper discentes,
et ad veritatis scientiam nunquam pervenientes <note>(II Tim. III, 7)</note>
            </hi>:
non enim sic accipitur quod hic positum
est, <hi>semper,</hi> velut nunquam desinant discere;
cum procul dubio non discant, quando in hoc corpore
destiterint vivere, vel cum coeperint supplicio
gehennalis ignis ardere: sed tu non permisisti sic
accipi verbum tuum, cum dixisti,  « semper dat; » 
quandoquidem id ad infinitum tempus revocandum
putasti. Et parum hoc fuit: sed tanquam quaereretur
abs te, ut apertius explicares quomodo dixeris,  « semper
dat; »  addidisti atque dixisti,  « sicut semper est
ipse qui dat. »  Hoc sana et catholica fides omnino
condemnat. Absit enim ut credamus quod animas
Deus semper dat, sicut semper est ipse qui dat. Sic
enim semper est ipse, ut nunquam esse desistat:
animas autem non semper dabit, sed eas finito generationis
saeculo, non jam nascentibus quibus dandae
sint, procul dubio dare cessabit.
</p>
          </div3>
        </div2>

<div2>
          <head>CAPUT VII.</head>
<div3>
            <head>9.</head>
            <p>
 Noli credere, nec dicere, nec
docere,  « Animam meritum aliquod perdidisse per carnem,
tanquam boni meriti fuerit ante carnem »  <note>(Supra,
lib. 2, n. 11)</note>, si vis esse catholicus. Nondum
enim natos Apostolus nihil egisse dicit boni vel mali <note>(Rom. IX, 11)</note>.
Unde ergo anima potuit ante carnem
habere meritum bonum, ubi nihil egerat boni? An
forte audebis eam dicere ante carnem bene vixisse,
quam non potes ostendere vel fuisse? Quomodo ergo
dicis,  « Non vis animam ex carne peccati contrahere
valetudinem, ad quam vicissim sanctificationem videas
transire per carnem, ut per ipsam reparet statum,
<pb n="0516"/>
per quam perdiderat meritum? »  Haec dogmata,
quibus putatur anima ante carnem habuisse aliquem
statum bonum et meritum bonum, si forte nescis, exceptis
antiquis haereticis, etiam recentius in Priscillianistis
jam catholica damnavit Ecclesia.</p>
          </div3>
<div3>
            <head>10.</head>
            <p>
 Noli credere, nec dicere, nec docere,  « Animam
per carnem reparare habitudinem priscam et
per illam renasci, per quam meruerat inquinari »  <note>(Supra,
lib. 1, n. 6, et lib. 2, n. 11)</note>, si vis esse catholicus.
Ut enim omittam in eo quod dixisti,  « Merito
ergo per carnem, priscam reparat habitudinem, quam
visa fuerat paulisper amisisse per carnem, ut per eam
incipiat renasci, per quam meruerat inquinari, »  tam
in proximo te ipsum tibi ipsi exstitisse contrarium;
ut homo qui paulo ante dixeras, animam per carnem
reparare statum per quam perdiderat meritum, ubi
nullo modo potest nisi bonum meritum intelligi, quod
vis utique per carnem in Baptismate reparari, rursus
eam diceres inquinari meruisse per carnem, ubi jam
non potest bonum sed malum meritum intelligi: ut
ergo id omittam; prorsus vel bonum, vel malum
meritum credere habuisse animam ante carnem, catholicum
non est.
</p>
          </div3>
        </div2>

<div2>
          <head>CAPUT VIII.</head>
<div3>
            <head>11.</head>
            <p>
 Noli credere, nec dicere, nec docere,
 « Quod anima meruerit esse peccatrix ante omne
peccatum »  <note>(Supra, lib. 1, n. 8, et lib. 2, n. 12)</note>, si
vis esse catholicus. Valde enim malum meritum est,
meruisse fieri peccatricem. Et utique tam malum meritum
nullo modo habere potuit ante omne peccatum,
praesertim priusquam veniret in carnem, quando meritum
nec malum potuit habere, nec bonum. Quomodo
igitur dicis,  « Anima itaque si peccatrix esse
meruit, quae peccatrix esse non potuit, tamen neque
in peccato remansit, quia in Christo praefigurata in
peccato esse non debuit, sicut esse non potuit? »  Attende
quid dicas, et desiste jam dicere. Quomodo
enim meruit, et quomodo non potuit esse peccatrix?
Quomodo, quaeso te, peccatrix esse meruit, quae male
non vixit? Quomodo, quaeso te, peccatrix facta est,
quae peccatrix esse non potuit? Aut si  « non potuit, » 
ideo dicis, quia praeter carnem non potuit: quomodo
ergo meruit esse peccatrix, quo merito in carnem
mitteretur; quandoquidem ante carnem non potuit
esse peccatrix, unde mali aliquid mereretur?
</p>
          </div3>
        </div2>

<div2>
          <head>CAPUT IX.</head>
<div3>
            <head>12.</head>
            <p>
 Noli credere, nec dicere, nec
docere,  « Infantes antequam baptizentur morte praeventos,
pervenire posse ad originalium indulgentiam
peccatorum »  <note>(Supra, lib. 1, n. 10-12, et lib. 2, nn.
13, 14)</note>, si vis esse catholicus. Exempla enim quae te
fallunt, vel de latrone qui Dominum est confessus in
cruce <note>(Luc. XXIII, 43)</note>, vel de fratre sanctae Perpetuae
Dinocrate, nihil tibi ad hujus erroris sententiam suffragantur.
Latro quippe ille, quamvis potuerit judicio
divino inter eos deputari, qui martyrii confessione
purgantur, tamen etiam utrum non fuerit baptizatus,
ignoras. Nam ut omittam quod creditur, aqua simul
cum sanguine exsiliente de latere Domini, juxta confixus
<pb n="0517"/>
potuisse perfundi, atque hujusmodi sanctissimo
baptismate dilui: quid, si in carcere fuerat baptizatus,
quod et postea persecutionis tempore nonnulli
clanculo impetrare potuerunt? Quid, si et antequam
teneretur? Neque enim propterea illi publicae leges parcere
poterant, quantum attinet ad corporis mortem,
quoniam divinitus remissionem acceperat peccatorum.
Quid, si jam baptizatus in latrocimi facinus et crimen
incurrerat, et non expers Baptismatis, sed tanquam
poenitens accepit scelerum veniam quae baptizatus
admisit? quandoquidem pietas tam fidelis, et
Domino in animo ejus, et nobis in verbis ejus apparuit.
Nam si eos, de quibus non scriptum est utrum
fuerint baptizati, sine Baptismo de hac vita recessisse
contendimus; ipsis calumniamur Apostolis, qui, praeter
apostolum Paulum <note>(Act. IX, 18)</note>, quando baptizati
fuerint ignoramus. Sed si ipsos baptizatos esse per
hoc nobis innotescere potuit, quod beato Petro Dominus
ait; <hi>Qui lotus est, non indiget nisi ut pedes lavet <note>(Joan. XIII, 10)</note>
            </hi>:
quid de aliis, de quibus vel tale nihil
legimus dictum, de Barnaba, de Timotheo, de
Tito, de Sila, de Philemone, de ipsis evangelistis
Marco et Luca, de innumerabilibus caeteris; quos
absit ut baptizatos esse dubitemus, quamvis non legamus?
Dinocrates autem septennis puer, in quibus
annis pueri cum baptizantur, jam Symbolum reddunt,
et pro se ipsi ad interrogata respondent, cur
non tibi visus fuerit baptizatus potuisse ab impio patre
ad Gentilium sacrilegia revocari, et ob hoc fuisse
in poenis, de quibus sorore orante liberatus est, nescio.
Neque enim et ipsum vel nunquam fuisse christianum,
vel catechumenum defunctum fuisse legisti?
Quanquam ipsa lectio non sit in eo canone Scripturarum,
unde in hujusmodi quaestionibus testimonia
proferenda sunt.
</p>
          </div3>
        </div2>

<div2>
          <head>CAPUT X.</head>
<div3>
            <head>13.</head>
            <p>
 Noli credere, nec dicere, nec docere, <hi>Quos Dominus praedestinavit ad Baptismum, praedestinationi
ejus eripi posse, et ante defungi quam in eis fuerit
quod Omnipotens praedestinavit impletum 
 <note>(Supra, lib. 2,
n. 13)</note>
            </hi>, si vis esse catholicus. Nescio enim quae hic
potestas contra potestatem Dei casibus datur, quibus
irruentibus quod ille praedestinavit fieri non sinatur.
Hic error quanta errantem voragine impietatis absorbeat,
exaggerare non opus est; cum prudentem virum
et corrigi paratum breviter admonuisse sufficiat.
Tua quippe ista sunt verba: <hi>Habendam dicimus,</hi> inquis, <hi>de infantibus istiusmodi rationem, qui praedestinati
Baptismo, vitae praesentis, antequam renascantur in
Christo, praeveniuntur occiduo</hi> 
 Ergone praedestinati
Baptismo, vitae praesentis, antequam ad eum perveniant,
praeveniuntur occiduo, et praedestinaret
Deus quod futurum non fuisse praescivit, aut hoc
futurum non fuisse nescivit, ut ejus aut praedestinatio
frustraretur, aut praescientia falleretur?
Vides quanta hinc dici possent, nisi quod paulo
<pb n="0518"/>
ante dixi tenerem, ut hinc te breviter admonerem.</p>
          </div3>
<div3>
            <head>14.</head>
            <p>
 Noli credere, nec dicere, nec docere,  « De infantibus <note>(Sup. lib. 2, n. 13)</note>,
qui priusquam renascantur
in Christo, praeveniuntur occiduo, scriptum esse, <hi>Raptus est ne malitia mutet illius intellectum, aut ne
fictio decipiat animam ejus. Propter hoc properavit
de medio iniquitatis illum educere; placita enim erat
Deo anima ejus: et consummatus in brevi, explevit
tempora longa</hi> 
 »  <note>(Sap. IV, 11, 14, 13)</note>, si vis esse catholicus.
Hoc enim ad illos omnino non pertinet, sed
ad eos potius, qui baptizati et pie viventes, diu non
permittuntur hic vivere, non annis, sed sapientiae
gratia consummati. Iste vero error, quo putatur
hoc de parvulis antequam baptizentur morientibus
esse dictum; ipsi sacrosancto lavacro intolerabilem
facit injuriam, si parvulus qui baptizatus rapi poterat,
propterea prius rapitur, ne malitia mutet illius intellectum,
aut ne fictio decipiat animam ejus: quasi in
eodem Baptismo haec esse malitia credatur, et fictio
qua in pejus mutetur et decipiatur, si non ante rapiatur.
Deinde quoniam placita erat Deo anima ejus,
properavit de medio iniquitatis illum educere, ita ut
nec paululum remoraretur, ut quod in eo praedestinarat,
impleret: sed contra suam praedestinationem
facere maluit tanquam festinans, ne quod ei placuerat
in non baptizato, exterminaretur in Baptismo:
tanquam moriturus infans ibi pereat, quo currendum
est cum illo ne pereat. Quis ergo haec verba
scripta in libro Sapientiae, de parvulis sine Baptismate
mortuis dicta esse crederet, diceret, scriberet,
recitaret, si ea, sicut oportuerat, cogitaret?
</p>
          </div3>
        </div2>

<div2>
          <head>CAPUT XI.</head>
<div3>
            <head>15.</head>
            <p>
 Noli credere, nec dicere, nec
docere,  « Aliquas mansiones esse extra regnum Dei,
quas esse Dominus dixit in domo Patris sui »  <note>(Supra,
lib. 2, n. 14)</note>, si vis esse catholicus. Non enim ait,
sicut hoc testimonium ipse posuisti, <hi>Multae mansiones
sunt apud Patrem meum;</hi> quod si ita dixisset, non alibi
essent intelligendae quam in domo Patris ejus: sed
aperte ait, <hi>In domo Patris mei mansiones multae sunt <note>(Joan. XIV, 2)</note>
            </hi>.
Quis itaque audeat aliquas partes domus
Dei separare a regno Dei; ut cum reges terrae
non tantum in domo sua, nec tantum in patria sua,
sed longe, lateque etiam trans mare regnare inveniantur;
rex qui fecit coelum et terram nec in tota
domo sua regnare dicatur?</p>
          </div3>
<div3>
            <head>16.</head>
            <p>
 Sed forte dicas, omnia quidem pertinere ad
Dei regnum, quia regnat in coelis, regnat in terris, in
abyssis, in paradiso, in inferno, (ubi enim non regnat,
cujus ubique summa potestas est?) sed aliud
esse regnum coelorum, quo fas non est accedere, nisi
lavacro regenerationis ablutos, propter dominicam
veram fixamque sententiam; aliud autem esse regnum
terrarum, vel aliarum creaturae partium, ubi
possunt esse aliquae mansiones domus Dei, quamvis
pertinentes ad regnum Dei, non tamen ad regnum
coelorum, ubi excellentius et beatius est regnum Dei:
<pb n="0519"/>
ita fieri, ut nec aliquae domus Dei partes atque mansiones
a regno Dei nefarie separentur; et tamen non
omnes in regno coelorum mansiones praeparentur;
atque in iis quae in regno coelorum non sunt, possint
feliciter habitare, quibus eas etiam non baptizatis Deus
dare voluerit; ut in regno Dei sint, quamvis in regno
coelorum, quia baptizati non sunt, esse non possint.</p>
          </div3>
<div3>
            <head>17.</head>
            <p>
 Hoc qui dicunt, videntur quidem sibi dicere
aliquid, quia Scripturas negligenter attendunt, et
quomodo regnum Dei dicatur, unde oramus dicentes, <hi>Veniat 
 regnum tuum <note>(Matth. VI, 10)</note>
            </hi>, non intelligunt:
quia regnum Dei dicitur, ubi cum illo fidelis familia
ejus beate et sempiterne tota regnabit. Nam secundum
potestatem quae illi super omnia est, etiam nunc
utique regnat. Quid ergo est quod oramus ut veniat,
nisi ut cum illo regnare mereamur? Sub ejus autem
potestate etiam illi erunt, qui poena aeterni ignis ardebunt:
numquidnam ob hoc etiam ipsos in regno
Dei futuros dicturi sumus? Aliud est enim regni
Dei muneribus honorari, aliud regni Dei legibus
coerceri. Ut autem tibi manifestissime appareat,
non esse regnum coelorum distribuendum baptizatis,
et alias partes regni Dei dandas quibus tibi
visum est, non baptizatis; ipsum Dominum audi, qui
non ait, <hi>Si quis non renatus fuerit ex aqua et Spiritu,</hi> 
non potest intrare in regnum coelorum; sed, <hi>non potest,</hi> 
inquit, <hi>intrare in regnum Dei.</hi> Nam verba ejus de
hac re ista sunt ad Nicodemum: <hi>Amen, amen dico
tibi, nisi quis natus fuerit denuo, non potest videre regnum
Dei.</hi> Ecce non hic dixit, Regnum coelorum; sed, <hi>Dei.</hi> 
 Et cum respondisset Nicodemus atque dixisset, <hi>Quomodo potest homo nasci, cum senex sit? numquid
potest in ventrem matris suae iterato introire, et nasci</hi> 
?
eamdem Dominus sententiam planius apertiusque
repetens ait, <hi>Amen, amen dico tibi, nisi quis renatus
fuerit ex aqua et Spiritu, non potest introire in regnum
Dei <note>(Joan. III, 3-5)</note>
            </hi>. Ecce nec hic dixit, Regnum coelorum;
sed, <hi>regnum Dei.</hi> Quod enim dixerat, <hi>Nisi quis
natus fuerit denuo;</hi> hoc quid esset exposuit dicens, <hi>Nisi quis renatus fuerit ex aqua et Spiritu.</hi> 
 Et quod
dixerat, <hi>non potest videre;</hi> hoc exposuit dicendo, <hi>non
potest introire.</hi> Illud tamen quod dixerat, <hi>regnum
Dei,</hi> non alio nomine repetivit. Neque nunc opus est
quaerere atque disserere, utrum regnum Dei regnumque
coelorum cum aliqua differentia sit intelligendum,
an res una sit duobus appellata nominibus: sufficit
quod non potest introire in regnum Dei, qui non fuerit
lavacro regenerationis ablutus. Mansiones autem
aliquas constitutas in domo Dei separare a regno Dei,
quam sit a veritate devium, puto quod jam intelligas.
Et ideo quod putasti, in aliquibus mansionibus, quas
Dominus multas esse dixit in domo Patris sui, mansuros
quosdam etiam non renatos ex aqua et Spiritu,
<pb n="0520"/>
ut fidem catholicam teneas, admoneo, si permittis,
emendare non differas.
</p>
          </div3>
        </div2>

<div2>
          <head>CAPUT XII.</head>
<div3>
            <head>18.</head>
            <p>
 Noli credere, nec dicere, nec
docere,  « Sacrificium Christianorum pro iis qui non
baptizati de corpore exierint, offerendum »  <note>(Supra
lib. 1, n. 13, et lib. 2, n. 15)</note>, si vis esse catholicus.
Quia nec illud quod de Machabaeorum libris commemorasti
sacrificium Judaeorum <note>(II Machab. XII, 39-46)</note>,
pro eis qui non circumcisi de corpore exierant,
ostendis oblatum. In qua tua sententia tam nova, et
contra Ecclesiae totius auctoritatem disciplinamque
prolata, verbo etiam insolentissimo usus es, dicens,
 « Pro his sane oblationes assiduas et offerenda jugiter
sanctorum censeo sacrificia sacerdotum: »  ut te
homo laicus sacerdotibus Dei nec discendo subderes,
nec saltem simul quaerendo misceres, sed censendo
praeponeres. Aufer tibi ista, fili: non sic in via, quam
Christus humilis se ipsum esse docuit, ambulatur;
nullus cum hoc tumore per angustam portam ejus ingreditur.
</p>
          </div3>
        </div2>

<div2>
          <head>CAPUT XIII.</head>
<div3>
            <head>19.</head>
            <p>
 Noli credere, nec dicere, nec
docere,  « Aliquos eorum qui sine Baptismo Christi
ex hac vita emigraverint, interim non ire in regnum
coelorum, sed in paradisum; postea vero, in resurrectione
mortuorum, etiam ad regni coelorum beatitudinem
pervenire »  <note>(Supra lib. 2, n. 16)</note>, si vis esse
catholicus. Hoc enim eis dare nec Pelagiana haeresis
ausa est, quae opinatur parvulos non trahere originale
peccatum: quos tu quamvis sicut catholicus cum
peccato nasci fatearis, nescio qua tamen perversioris
novitate opinionis, sine Baptismate salutari, et ab
hoc peccato cum quo nascuntur absolvi, et in regnum
coelorum asseris introduci. Neque consideras, in hac
causa quanto deterius sapias quam Pelagius. Ille
quippe dominicam sententiam pertimescens, qua non
baptizati in regnum coelorum non permittuntur intrare,
licet eos quos ab omni peccato liberos credit,
non illo audet parvulos mittere: tu vero sic contemnis
quod dictum est, <hi>Si quis non renatus fuerit ex aqua
et Spiritu, non potest introire in regnum Dei;</hi> ut excepto
errore, quo audes a regno Dei paradisum separare,
quibusdam quos reos nasci, sicut catholicus,
credis, sine Baptismate mortuis, et illius reatus absolutionem,
et regnum coelorum non dubites insuper
polliceri: quasi contra Pelagium in originali peccato
astruendo tunc esse possis catholicus verus, si contra
Dominum fueris in destruenda ejus de Baptismo sententia
haereticus novus. Nos te, dilectissime, non sic
volumus haereticorum esse victorem, ut error vincat
errorem, et, quod est pejus, major minorem. Dicis
enim:  « Aut si forte quispiam reluctetur, latronis
animae vel Dinocratis interim temporarie collatum
esse paradisum; nam superesse illis adhuc in resurrectione
praemium regni coelorum; quanquam sententia
illa principalis obsistat, Quia <hi>qui non renatus
fuerit ex aqua et Spiritu sancto, non intrabit in regnum
coelorum;</hi> tamen teneat etiam meum in hac parte non invidentis
assensum, modo misericordiae praescientiaeque
divinae et effectum amplificet et affectum. »  Haec verba
<pb n="0521"/>
tua sunt, ubi te confiteris consentire dicenti, quibusdam
non baptizatis sic temporarie collatum esse
paradisum, ut supersit illis in resurrectione praemium
regni coelorum, contra sententiam principalem, qua
constitutum est, non intraturum in illud regnum, qui
non renatus fuerit ex aqua et Spiritu sancto. Quam
sententiam principalem timens violare Pelagius, nec
illos sine Baptismo in regnum coelorum credidit intraturos,
quos non credidit reos: tu autem et originalis
peccati reos parvulos confiteris, et tamen eos
sine lavacro regenerationis absolvis, et in paradisum
mittis, et postea etiam regnum coelorum intrare permittis.
</p>
          </div3>
        </div2>

<div2>
          <head>CAPUT XIV.</head>
<div3>
            <head>20.</head>
            <p>
 Haec atque hujusmodi, si et
alia forsitan in tuis libris attentior et otiosior invenire
potueris, sine ulla dilatione jam corrige, si animum
catholicum geris, id est, si veraciter praelocutus
es, dicens,  « quod tibi ipsi credulus non sis, ea probari
posse quae dixeris; et quod semper studeas etiam
propriam sententiam non tueri, si improbabilis detegatur;
et sit tibi cordi, proprio judicio damnato, meliora
magis et quae sunt veriora sectari. »  Modo proba,
charissime, non te fallaciter ista dixisse, ut de
tua indole non solum ingeniosa, verum etiam cauta,
pia, modesta, gaudeat catholica Ecclesia, non de contentiosa
pertinacia haeretica exardescat insania. Nunc
est ut ostendas, quanta post haec bona verba quae tua
commemoravi, sinceritate pectoris dixeris, quod continuo
subjecisti:  « Nam ut est, »  inquis,  « optimi propositi
laudandique consilii, facile ad veriora transduci;
ita improbi obstinatique judicii est, nolle citius
ad tramitem rationis inflecti »  <note>(Supra lib. 2, n. 22)</note>.
Esto igitur optimi propositi laudandique consilii, et
facile ad veriora transducere: nec sis improbi obstinatique
judicii, ut nolis citius ad tramitem rationis inflecti.
Si enim haec liberaliter elocutus es, si non in
labiis ista sonuisti, sed intus et germanitus in corde
sensisti; in tuae correctionis tanto bono etiam moras
odisti. Parum quippe tibi fuit dicere,  « improbi obstinatique
esse judicii, nolle ad tramitem rationis inflecti, » 
nisi adderes  « citius: »  ut hinc ostenderes
quam sit exsecrandus, qui bonum hoc nunquam facit;
quandoquidem qui tardius facit, tanta tibi videatur
severitate culpandus, ut merito improbi judicii obstinatique
dicatur. Audi ergo te ipsum, tuque potissimum
et maxime eloquii tui fructibus utere, ut citius
te ad rationis tramitem gravitate mentis inflectas,
quam te inde minus erudite parumque consulte lubrico
aetatis averteras.</p>
          </div3>
<div3>
            <head>21.</head>
            <p>
 Nimis longum est, omnia quae in tuis libris,
vel potius in te ipso volo emendari, pertractare atque
discutere, et saltem brevem tibi de singulis corrigendis
reddere rationem. Nec ideo tamen te contemnas,
ut arbitreris ingenium et eloquium tuum parvi esse
pendendum. Nec sanctarum Sripturarum memoriam
<pb n="0522"/>
in te parvam esse cognovi: sed eruditio minor est,
quam tantae indoli laborique congruebat. Itaque te nec
amplius quam oportet tibi tribuendo vanescere volo,
nec rursus te abjiciendo ac desperando frigescere.
Utinam tua scripta tecum legere possem, et colloquendo
potius, quam scribendo, quae sint emendanda
monstrarem. Facilius hoc negotium perageretur nostra
inter nos sermocinatione, quam litteris: quae si
scribenda esset, multis voluminibus indigeret. Verumtamen
ista capitalia, quae certo etiam numero
comprehendere volui, instanter admoneo, ne corrigere
differas, et ea prorsus a fide et praedicatione tua
facias aliena: ut quanta tibi facultas est disputandi,
munere Dei utaris utiliter ad aedificationem, non ad
destructionem sanae salubrisque doctrinae.
</p>
          </div3>
        </div2>

<div2>
          <head>CAPUT XV.</head>
<div3>
            <head>22.</head>
            <p>
 Sunt autem ista, de quibus,
ut potui, jam disserui: sed breviter ea repetendo
percurram. Unum est,  « Quod animam non ex nihilo,
sed de se ipso Deum fecisse »  dixisti. Alterum,  « Per
infinitum tempus, atque ita semper Deum animas
dare, sicut semper est ipse qui dat. »  Tertium,  « Animam
meritum aliquod perdidisse per carnem, quod
habuerit ante carnem. »  Quartum,  « Animam per
carnem reparare habitudinem priscam, et per eamdem
carnem renasci, per quam meruerat inquinari. » 
Quintum,  « Quod anima meruerit esse peccatrix ante
omne peccatum. »  Sextum,  « Infantes antequam baptizentur,
morte praeventos, pervenire posse ad originalium
indulgentiam peccatorum. »  Septimum,  « Quos
Dominus praedestinavit ad Baptismum, praedestinationi
ejus eripi posse, et ante defungi, quam in eis
fuerit quod Omnipotens praedestinavit impletum. » 
Octavum,  « De infantibus qui priusquam renascantur
in Christo, praeveniuntur occiduo, scriptum esse, <hi>Raptus est ne malitia mutaret intellectum illius:</hi> 
 »  et
caeterea quae in eam sententiam in Sapientiae libro
leguntur. Nonum,  « Aliquas mansiones esse extra
regnum Dei, earum quas Dominus esse dixit in domo
Patris sui. »  Decimum est,  « Sacrificium Christianorum
pro eis qui non baptizati de corpore exierint offerendum. » 
Undecimum,  « Aliquos eorum qui sine
Baptismo Christi ex hac vita emigraverint, interim
non ire in regnum, sed in paradisum; postea vero,
in resurrectione mortuorum, etiam ad regni coelorum
beatitudinem pervenire. » </p>
          </div3>
<div3>
            <head>23.</head>
            <p>
 Haec interim undecim multum aperteque perversa,
et fidei catholicae adversa, nunc jam nihil cuncteris
exstirpare atque abjicere ab animo, a verbo,
ab stilo tuo; si vis ut te, non solum ad altaria transisse
catholica, sed vere catholicum esse gaudeamus.
Nam haec si pertinaciter singula defendantur, tot
haereses facere possunt, quot opiniones esse numerantur.
Quocirca considera, quam sit horrendum ut
omnes sint in uno homine, quae damnabiles essent
in singulis singulae. Sed si tu pro eis nulla contentione
pugnaveris, imo vero eas fidelibus verbis et
litteris expugnaveris; laudabilior eris censor in te
ipsum, quam si quemlibet alium recta ratione reprehenderes;
et mirabilior eorum emendator, quam si
<pb n="0523"/>
nunquam illa sensisses. Adsit Dominus tuae menti, et
tantam spiritui tuo spiritu suo facilitatem humilitatis,
lucem veritatis, dulcedinem charitatis, pacem pietatis
infundat, ut victor tui animi esse malis in veris,
quam cujuslibet contradicentis in falsis. Absit autem
ut te arbitreris, haec opinando, a fide catholica recessisse,
quamvis ea fidei sint adversa catholicae; si
coram Deo, cujus in nullius corde oculus fallitur,
veraciter te dixisse respicis,  « non te tibi ipsi esse
<pb n="0524"/>
credulum, probari ea quae dixeris posse; ac studere
te semper etiam propriam sententiam non tueri, si
improbabilis detegatur, eo quod sit tibi cordi, proprio
damnato judicio, meliora magis et quae sint veriora
sectari. »  Iste quippe animus etiam in dictis per
ignorantiam non catholicis, ipsa est correctionis praemeditatione
ac praeparatione catholicus. Sed iste sit
modus hujus voluminis, ubi requiescat paululum lector,
ut ad ea quae sequuntur, ejus intentio ab alio
renovetur exordio.
</p>
          </div3>
        </div2>
      </div1>

<div1>
        <head> <hi>LIBER QUARTUS.</hi> AD VINCENTIUM VICTOREM.</head>

<pb n="0523"/>
<p>Primum cunctationem suam de animarum origine immerito reprehendi, Vincentio Victori demonstrat, et se ab eo, quia
nihil hinc definire ausus est, injuria pecoribus comparari. Deinde vero quod incunctanter dixit, animam spiritum esse,
non corpus, hoc temere etiam redargui a Victore, ut animam corpoream natura sua, et spiritum ab ipsa in hominibus, distinctum
statuere conetur. Quem refellens Augustinus, posteaquam ea diligenter excussit, quibus probare ille nitebatur
corpoream esse animam: ostendit hanc ipsam spiritum etiam vocari in Scripturis, quamvis revera isto nomine proprie, id
ipsius animae, quo ratiocinamur et intelligimus, nuncupetur.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 Accipe nunc jam etiam de
me ipso quae tibi dicere cupio, si possim, hoc est,
si ille donaverit, in cujus manu sunt et nos et sermones
nostri. Reprehendisti enim me bis numero, exprimens
etiam meum nomen: et cum te in principio
libri tui imperitiae tuae admodum conscium et doctrinae
adminiculo destitutum, me vero ubi nominasti,
doctissimum ac peritissimum dixeris; tamen
quibus in rebus tibi visus es nosse quod ego vel nescire
me fateor, vel, quamvis nesciam, scire prae
sumo, libertate qua oportebat, non tantum senem
juvenis, et episcopum laicus, verum etiam hominem
tuo judicio doctissimum et peritissimum non dubitasti
reprehendere. Ego autem et me doctissimum ac
peritissimum nescio, imo vero me non esse certissime
scio; et fieri posse non ambigo ut aliquid imperito et
indocto cuipiam scire contingat, quod aliquis doctus
et peritus ignorat: et in hoc te plane laudo, quod veritatem,
etsi non quam percepisti, certe quam putasti,
homini praetulisti; ideo quidem temere, quia
existimasti scire te quod nescis; sed ideo libere, quia
personam non reveritus, elegisti aperire quod sentis.
Unde te intelligere oportet, quanto esse nobis debeat
cura major, dominicas oves revocare ab erroribus;
si et ovibus turpe est, vitia pastorum, si qua cognoverint,
eisdem occultare pastoribus. O si illa reprehenderes
mea, quae justa reprehensione sunt digna!
Neque enim negare debeo, sicut in ipsis moribus, ita
multa esse in tam multis opusculis meis, quae possint
recto judicio, et nulla temeritate culpari. Ex quibus
si aliqua ipse reprehenderes, illic et tibi fortassis
ostenderem, qualem te esse, in quibus non perperam
reprehenderis, vellem; neque tibi juniori major,
et praepositus subdito, correctionis exemplum, quanto
humilius, tanto salubrius exhiberem. Sed ea in me
reprehendisti, quae non corrigere humilitas, sed
<pb n="0524"/>
partim fateri, partim defendere veritas cogit.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 Haec autem sunt: unum, quod
de origine animarum, quae post primum hominem
datae sunt, vel dantur hominibus, non sum ausus aliquid
definire, quia fateor me nescire; alterum, quod
animam scire me dixi spiritum esse, non corpus.
Sed in hoc altero duo reprehendisti: unum, quod
non eam crederem corpus esse; alterum, quod eam
spiritum crederem. Tibi enim videtur et corpus esse
animam, et non esse spiritum. Audi igitur purgationem
meam contra reprehensionem tuam, et ex hac
occasione qua me tibi purgo, in te ipso disce quae
purges. Recole verba libri tui, ubi me primitus nominasti.
 « Scio, »  inquis,  « plerosque et facile peritissimos
viros, insuper et consultos tenuisse silentium,
aut nihil expressius elocutos, cum definitionem disputationibus
suis inchoata expositione subtraherent;
sicuti nuper apud te Augustini doctissimi viri praedicatique
episcopi comprehensum litteris lectitavi:
modestius quidem, ut reor, ac verecundius hujusce
rei arcana rimantes, intra se ipsos tractatus sui devorasse
judicium, neque se posse ex hinc aliquid determinare
professos. Sed mihi, crede, satis superque
videtur absurdum atque incongruum rationi, ut homo
ipse expers sui sit, aut is qui rerum omnium creditur
adeptus esse notitiam, sibi ipsi habeatur ignotus.
Quid autem differt homo a pecore, si nescit de sua
qualitate naturaque disquirere atque disserere; ut
merito in illum conveniat quod scriptum est, <hi>Homo
cum esset in honore, non intellexit; assimilatus est jumentis,
et comparatus est eis <note>(Psal. XLVIII, 13)</note>
            </hi>. Nam
cum Deus bonus nihil non ratione condiderit, ipsumque
hominem animal rationale, intellectus capacem,
rationis compotem, sensuque vivacem, qui omnia
rationis expertia prudenti ordinatione distribuat,
<pb n="0525"/>
procreaverit; quid tam inconvenienter dici potest,
quam ut eum sola sui notione fraudarit? Et cum sapientia
mundi, quae sese usque ad veri cognitionem
supervacua quidem investigatione protendit, quia scire
nequit per quem licet quae sunt vera cognosci, aliqua
tamen vicina, imo affinia veritati tentaverit super
animae natura dispicere: quam indecens atque pudendum
est, religiosum quemquam de hoc ipso aut
nihil sapere, aut penitus sibi interdixisse ne sapiat. » </p>
          </div3>
<div3>
            <head>3.</head>
            <p>
 Ista tua nostrae ignorantiae disertissima et luculentissima
castigatio, omnia quae ad naturam hominis
pertinent, sic te scire compellit, ut si eorum aliquid
ignoraveris, non meo, sed tuo judicio pecoribus compareris.
Quamvis enim nos insignitius videaris attingere,
eo quod dixisti, <hi>Homo cum esset in honore,
non intellexit,</hi> quia in quo tu non es, honore sumus
Ecclesiae: tamen etiam tu in eo es honore naturae,
ut pecoribus praeferaris, quibus secundum tuum judicium
comparandus es, si aliquid eorum quae ad naturam
tuam constat pertinere, nesciveris. Neque enim
eos aspersisti hac reprehensione tantummodo, qui
hoc nesciunt quod ego nescio, hoc est, humanae animae
originem (quam quidem non penitus nescio; scio
enim Deum flavisse in faciem primi hominis, factumque
esse hominem in animam vivam <note>(Gen. II, 7)</note>:
quod tamen nisi legissem, per me ipse scire non
possem); sed dixisti, <hi>Quid autem differt homo a pecore,
si nescit de sua qualitate naturaque disquirere
atque disserere?</hi> Quod sensisse ita videris, tanquam
de universa sua qualitate atque natura sic homo
disquirere atque disserere debeat, ut nihil eum sui
lateat. Quod si ita est, jam te pecoribus comparabo,
si mihi non responderis tuorum numerum capillorum.
Si autem quantumcumque proficiamus in hac vita,
aliqua nos ad naturam nostram pertinentia nescire
concedis, quaero id quantum quatenusque concedas;
ne forte et hoc ibi sit, quod animae nostrae non omni
modo scimus originem: quamvis quod ad salutem
pertinet fidei, divinitus animam datam, eamque non
ejus cujus Deus est esse naturae, remotis ambagibus
noverimus. An forte hactenus putas naturam suam
cuique nesciendam, quatenus eam tu nescis; hactenusque
sciendam, quatenus eam tu scire potueris: ut
si paulo amplius te quis nescierit, eum pecoribus
compares, quod scientio illo esse potuisti; atque ita
si quis eam paulo plus te scierit, eadem justitia te ille
pecoribus comparabit? Dic ergo quatenus nobis naturam
nostram nescire concedas, ut a pecoribus
salva sit nostra distantia: et considera tamen ne
plus a pecoribus distet, qui ejus aliquid nescire se
scit, quam qui se putat scire quod nescit. Natura
certe tota hominis est spiritus, anima et corpus:
quisquis ergo a natura humana corpus alienare vult,
desipit. Medici tamen qui appellantur anatomici, per
membra, per venas, per nervos, per ossa, per medullas,
per interiora vitalia, etiam vivos homines
quamdiu inter manus rimantium vivere potuerunt
<pb n="0526"/>
dissiciendo scrutati sunt, ut naturam corporis nossent:
nec tamen nos, quia ista nescimus, pecoribus
compararunt. Nisi forte dicturus es, eos pecoribus
comparandos, qui animae naturam, non qui corporis
nesciunt. Non ergo ita praeloqui debuisti. Neque enim
aisti, <hi>Quid differt homo a pecore,</hi> si nescit de animae
suae qualitate atque natura: sed aisti, <hi>si nescit de sua
qualitate naturaque disquirere atque disserere.</hi> Qualitas
utique nostra et natura nostra cum corpore computatur,
quamvis de his quibus constamus singillatim
singulis disseratur. Verum ego quam multa possim
de hominis natura scientissime disputare, si explicare
velim, plura volumina implebo: multa me tamen
ignorare confiteor.
</p>
          </div3>
        </div2>

<div2>
          <head>CAPUT III.</head>
<div3>
            <head>4.</head>
            <p>
 Tu autem quo vis pertinere,
quod in superiore libro de flatu hominis disputavimus,
utrum ad animae naturam, quia ipsa id agit in homine;
an ad corporis, quod ab ea movetur ut id agat; an
ad hujus aeris, cujus reciprocatu id agere declaratur;
an potius ad omnia tria, ad animam scilicet quae corpus
movet, et ad corpus quod motu flatum recipit
atque reddit, et ad auram istam undique circumfusam
quae intrando alit, relevat exeundo? Et tamen
hoc litteratus homo atque facundus utique nesciebas,
quando credebas, et dicebas, et scribebas,
et in conventu multitudinis congregatae legebas, ex
natura nostra nos utrem inflare, et in natura
nostra nos minus nihil habere: cum hoc unde faciamus,
facillime posses, non divinas et humanas
paginas perscrutando, sed in te advertendo nosse cum
velles. Quomodo igitur tibi committam ut me doceas
de origine animarum, quod me nescire confiteor; qui
quod tuis naribus atque ore sine intermissione facis,
unde facias ignorabas? Et praestet Dominus, ut a me
commonitus, cedas potius quam resistas tam in promptu
positae atque apertissimae veritati: nec de utre
inflando sic interroges pulmones tuos, ut eos adversus
me habere malis inflatos, quam eis acquiescere
te docentibus, et responsum tibi verum, non loquendo
et altercando, sed spirando et respirando reddentibus.
Proinde ignorantiam meam de origine animarum te
corripientem atque objurgantem non moleste ferrem,
imo insuper et gratias magnas agerem, si eam mihi,
non solum duris percuteres conviciis, sed veris etiam
excuteres dictis. Si enim me posses docere quod nescio,
non solum te verbis, sed et pugnis caedentem
deberem patientissime sustinere.
</p>
          </div3>
        </div2>

<div2>
          <head>CAPUT IV.</head>
<div3>
            <head>5.</head>
            <p>
 Nam fateor Dilectioni tuae, quantum
attinet ad istam quaestionem, unum de duobus
valde cupio nosse, si possim, vel de animarum origine
quod ignoro, vel utrum pertineat ad nos hoc
nosse cum hic vivimus. Quid si enim ex illis rebus est,
de quibus nobis dicitur, <hi>Altiora te ne quaesieris, et fortiora
te ne scrutatus fueris; sed quae praecepit tibi Dominus,
illa cogita semper <note>(Eccli. I, 22)</note>
            </hi>? Verum hoc
nosse cupio, aut ab ipso Deo sciente quod creat, aut
<pb n="0527"/>
etiam ab aliquo docto sciente quod dicat, non ab homine
nesciente quod anhelat. Infantiam suam quisque
non recolit, et putas hominem nisi Deo docente posse
cognoscere, unde in matris utero vivere coeperit;
praesertim si usque adeo illum adhuc lateat humana
natura, ut non solum quid intus habeat, verum etiam
quid ad eam forinsecus accedat, ignoret? Itane, dilectissime,
tu me docebis aut quemquam, unde homines
nascentes animentur, qui nesciebas adhuc usque
unde viventes sic alantur, ut illo alimento paululum
subtracto continuo moriantur? Tu me docebis aut
quemquam, unde homines animentur, qui nesciebas
adhuc usque unde utres, quando inflantur, impleantur?
Utinam quemadmodum nescis unde origo sit
animarum, sic ego saltem scirem utrum mihi in hac
vita sciendum esset. Si enim ex illis est altioribus, quae
inquirere scrutarique prohibemur; timendum est ne
hoc, non ignorando, sed quaerendo peccemus. Neque
enim propterea non esse de illis altioribus putare debemus,
quia non ad Dei naturam pertinet, sed ad nostram.
</p>
          </div3>
        </div2>

<div2>
          <head>CAPUT V.</head>
<div3>
            <head>6.</head>
            <p>
 Quid, quod nonnulla in operibus
Dei, quam Deus ipse, in quantum cognosci potest,
difficilius cognoscuntur? Nam didicimus Deum esse
Trinitatem; quot autem animalium genera creaverit,
saltem terrestrium, quae in arcam Noe intrare potuerunt,
adhuc usque nescimus. Nisi hoc tu jam forte
didicisti. In libro etiam Sapientiae scriptum est: <hi>Si
enim tantum potuerunt valere, ut possent aestimare
saeculum: quomodo ejus Dominum non facilius invenerunt <note>(Sap. XIII, 9)</note>
            </hi>?
An quia hoc intra nos est, ideo
non altius nobis est? Interior enim est animae nostrae
natura quam corpus. Quasi vero corpus ipsum non
facilius nosse potuit anima extrinsecus per oculos
ipsius corporis, quam intrinsecus per se ipsam. Quid
enim est in intestinis corporis, ubi non est ipsa? Et
tamen etiam quaeque interna atque vitalia oculis corporis
inquisivit, et quidquid ex eis discere potuit, per
oculos corporis didicit. Et certe ibi erat, etiam quando
illa nesciebat. Et cum viscera intrinsecus nostra non
possint sine anima vivere, facilius ea potuit anima
vivificare quam nosse. An forte ad ejus cognitionem
altius est corpus ejus, quam ipsa; et ideo si velit
inquirere atque disserere, quando semen hominis
convertatur in sanguinem, quando in solidam carnem,
quando ossa durari, quando incipiant medullari; quot
sint genera venarum atque nervorum, quibus discursibus
et anfractibus universum corpus illae irrigent,
illi alligent; utrum in nervis deputanda sit cutis,
utrum in ossibus dentes; distant enim, quod medulla
carent; et quid ab utrisque differant ungues, quoniam
his duritia similes sunt, praecidi autem et crescere,
commune illis est cum capillis; quisnam sit usus venarum,
non sanguinis, sed aeris, quas arterias vocant:
haec atque hujusmodi de natura corporis sui si
anima nosse desideret, tuncne dicendum est homini,
<pb n="0528"/> <hi>Altiora te ne quaesieris, et fortiora te ne scrutatus fueris.</hi> 
si autem de sua origine quod nescit inquirat, non est
altius neque fortius, quam ut id possit apprehendere?
Et absurdum existimas atque incongruum rationi, ut
nesciat anima utrumnam divinitus insufflata sit, an de
parentibus tracta, cum hoc jam praeteritum non meminerit,
et inter illa deputet, quae irrevocabiliter,
sicut infantiam, et caetera recentis ab utero aetatis
oblita est, si tamen cum sensu ejus aliquo factum est
quando factum est: nec putas absurdum atque incongruum,
ut corpus sibi subditum nesciat, et quod non
est de praeteritis ejus, sed de praesentibus prorsus
ignoret, utrum venas moveat ut vivat in corpore,
nervos autem ut membris corporis operetur: et si
ita est, cur nervos non moveat, nisi velit; pulsus
autem venarum, etiam si nolit, sine intermissione
agat: de qua parte corporis caeteris dominetur, quod <foreign xml:lang="greek">ἡγεμονικόν</foreign>
 vocant, utrum de corde, an de cerebro, an
dispertitis de corde motibus, de cerebro sensibus, an
de cerebro et sensibus et voluntariis motibus, de corde
autem non voluntariis venarum pulsibus; et si de
cerebro illa duo facit, cur sentiat etsi nolit, membra
vero non moveat nisi velit? cum igitur haec in corpore
nisi ipsa non faciat; cur nescit quod facit, vel
unde facit? Nec ei turpe est ista quod nescit; et turpe
esse existimas, si nesciat unde vel quomodo facta sit,
cum se ipsa non fecerit? Anima vero, nulli sciunt,
quomodo haec, et unde agat in corpore; ideo ad illa
altiora ac fortiora id pertinere non putas?
</p>
          </div3>
        </div2>

<div2>
          <head>CAPUT VI.</head>
<div3>
            <head>7.</head>
            <p>
 At ego hinc tibi majorem moveo
quaestionem, cur paucissimi noverint unde agant,
quod omnes agunt. Fortasse dicturus es: Quia illi
didicerunt artem anatomicam vel empiricam, quas
medicinalis continet disciplina, quam pauci assequuntur;
caeteri vero ista discere noluerunt, cum potuissent
si utique voluissent. Ubi omitto dicere, cur
multi conentur discere ista, nec possint; quia tardo,
quod multum mirum est, impediuntur ingenio, ea
discere ab aliis, quae aguntur ab eis ipsis, et in eis
ipsis. Sed haec ipsa est maxima quaestio, cur arte
non mihi opus sit ut esse in coelo sciam solem, et
lunam, et alia sidera; et arte mihi opus sit ut sciam,
quando digitum moveo, unde incipiam, a corde, an
a cerebro, an ab utroque, an a neutro; et doctore
non egeam ut sciam quid sit tam longe altius super
me, ab alio autem homine discere exspectem, unde
agatur a me quod agitur in me. Nam cum in corde
cogitare dicamur, et quod cogitamus, nullo alio homine
sciente sciamus; ipsum tamen cor ubi cogitamus,
nescimus in qua parte corporis habeamus, nisi
ab alio discamus qui nescit quod cogitamus. Nec
ignoro, cum audimus ut ex toto corde diligamus
Deum, non hoc dici de illa particula carnis nostrae
quae sub costis latet; sed de illa vi qua cogitationes
fiunt: quae merito appellatur hoc nomine, quia sicut
motus non cessat in corde, unde se pulsus diffundit
usquequaque venarum, ita non quiescimus aliquid
cogitando versare. Verumtamen cum omnis sensus
ab anima insit et corpori, cur etiam in tenebris, et
<pb n="0529"/>
oculis clausis, sensu corporis qui vocatur tactus,
membra forinsecus nostra numeremus; ipsius autem
animae interiore praesentia, qua cunctis quae vivificat
atque animat, praesto est, nulla intrinsecus nostra
viscera noverimus, non medicos empiricos, nec anatomicos,
nec dogmaticos, nec methodicos, sed hominem
scire arbitror neminem.</p>
          </div3>
<div3>
            <head>8.</head>
            <p>
 Et quisquis fuerit conatus haec discere, non
frustra ei dicitur, <hi>Altiora te ne quaesieris, et fortiora
te ne scrutatus fueris.</hi> Neque enim altiora sunt quam
potest nostra statura contingere, sed quam potest
nostra conjectura comprehendere; et fortiora quam
potest vis humani ingenii penetrare: et tamen non
est coelum coeli, non dimensio siderum, non modus
maris atque terrarum, non infernus inferior: nos
sumus, qui nos comprehendere non valemus; nos
modulum scientiae nostrae altiores fortioresque superamus;
nos non possumus capere nos, et certe non
sumus extra nos. Nec ideo comparandi pecoribus,
quia id quod sumus non penitus invenimus: et comparandos
nos pecoribus putas, si quod fuimus obliti
sumus, si tamen id aliquando noveramus. Neque
enim nunc anima mea trahitur ex parentibus, aut insufflatur
a Deo: utrumlibet horum fecerit, tunc fecit
quando me creavit; non etiam nunc de me, vel in
me facit: actum illud atque transactum est, nec
praesens mihi est, nec recens. Ne id quidem scio,
utrum id scierim, oblitusque sim; an vero nec tunc
quando factum est, id sentire ac nosse potuerim.
</p>
          </div3>
        </div2>

<div2>
          <head>CAPUT VII.</head>
<div3>
            <head>9.</head>
            <p>
 Ecce modo, modo dum sumus,
dum vivimus, dum nos vivere scimus, dum meminisse
nos, et intelligere, et velle certissimi sumus,
qui nos naturae nostrae magnos cognitores esse jactamus,
quid valeat memoria nostra, vel intelligentia,
vel voluntas, omnino nescimus. Amicus quidam
meus jam inde ab adolescentia, Simplicius nomine,
homo excellentis mirabilisque memoriae, cum interrogatus
esset a nobis, quos versus Virgilius in omnibus
libris supra ultimos dixerit; continuo, celeriter,
memoriterque respondit. Quaesivimus etiam superiores
ut diceret, dixit. Et credidimus eum posse retrorsum
recitare Virgilium. De quocumque loco voluimus,
petivimus ut faceret, fecit. De prosa etiam
de quacumque oratione Ciceronis, quam memoriae
commendaverat, id eum facere voluimus; quantum
voluimus sursum versus secutus est. Cum admiraremur,
testatus est Deum, nescisse se hoc posse ante
illud experimentum: ita, quantum ad memoriam attinet,
tunc se ejus animus didicit; et quandocumque
discere, nisi tentando et experiendo non posset. Et
utique antequam tentaret, idem ipse erat: cur se
igitur nesciebat?</p>
          </div3>
<div3>
            <head>10.</head>
            <p>
 Saepe nos praesumimus aliquid memoria retenturos,
et cum id putamus, non scribimus; nec nobis
postea cum volumus venit in mentem, nosque poenitet
<pb n="0530"/>
credidisse venturum, vel litteris non illigasse ne fugeret;
et subito rursus, cum id non quaeramus, occurrit.
Numquid nos non eramus, quando id cogitabamus?
nec tamen hoc sumus quod fuimus, quando
id cogitare non possumus. Quid est ergo, quod nescio
quomodo subtrahimur negamurque nobis; itemque
nescio quomodo proferimur ad nos, reddimurque
nobis? quasi alii simus, et alibi simus, quando
quaerimus, nec invenimus quod in memoria nostra
posuimus; neque nos ipsi ad nos ipsos veluti
alibi positos pervenire possimus, et tunc perveniamus
quando invenimus. Ubi enim quaerimus nisi
apud nos? et quid quaerimus nisi nos? quasi non simus
in nobis, et aliquo recesserimus a nobis. Nonne
attendis, et exhorrescis tantam profunditatem? Et
quid est hoc aliud quam nostra natura, nec qualis fuit,
sed qualis nunc est? Et ecce magis quaeritur, quam
comprehenditur. Saepe mihi propositam quaestionem
putavi me intellecturum, si inde cogitarem; cogitavi,
nec potui: saepe non putavi, et tamen potui. Vires
itaque intelligentiae meae non sunt mihi utique cognitae,
et credo quia nec tibi.</p>
          </div3>
<div3>
            <head>11.</head>
            <p>
 Sed me contemnis forsitan confitentem, et
propter hoc quoque pecoribus comparabis. Ego autem
monere, vel si non dignaris, certe admonere
non desino, ut agnoscas potius communem infirmitatem,
in qua virtus perficitur: ne pro cognitis incognita
praesumendo, ad veritatem pervenire non
possis. Puto enim esse aliquid, quod et tu intelligere
quaeris, nec potes, nec tamen quaereres, nisi te posse
sperares. Ac per hoc et tu vires intelligentiae tuae
nescis, qui naturae tuae scientiam profiteris, nec mecum
igorantiam confiteris. Quid dicam de voluntate,
ubi certe liberum a nobis praedicatur arbitrium?
Nempe beatissimus apostolus Petrus volebat pro Domino
animam ponere <note>(Joan. XIII, 37)</note>: plane volebat;
neque enim Deum id pollicendo fallebat: sed quantas
vires haberet, voluntas ipsa nesciebat. Proinde
vir tantus, qui Filium Dei esse cognoverat, se latebat.
Scimus nos itaque aliquid velle, seu nolle:
sed voluntas nostra etiam cum bona est, quantum
valeat, quantas vires habeat, quibus tentationibus
cedat, quibusve non cedat, si nos non fallimus, fili
dilecte, nescimus.
</p>
          </div3>
        </div2>

<div2>
          <head>CAPUT VIII.</head>
<div3>
            <head>12.</head>
            <p>
 Vide igitur quam multa non
praeterita, sed praesentia de natura nostra, nec tantum
quod ad corpus, verum etiam quod ad interiorem
hominem pertinet ignoremus, nec tamen
pecoribus comparemur. Et tu, quia praeteritam originem
animae meae non omnino nescio, sed non plene
scio; nam scio mihi datam esse a Deo, nec tamen
esse de Deo; tanto me convicio dignum putasti. Et
quando possum de natura spiritus et animae nostrae
commemorare omnia quae nescimus? Ubi potius
exclamare debemus ad Deum, quod ille exclamavit
in Psalmo: <hi>Mirificata est scientia tua ex me; invaluit,
<pb n="0531"/>
non potero ad illam <note>(Psal CXXXVIII, 6)</note>
            </hi>. Cur enim adjecit, <hi>ex me,</hi> 
 nisi quia ex se ipso quam incomprehensibilis
esset Dei scientia conjiciebat, quandoquidem
se ipsum comprehendere non valebat? Rapiebatur
Apostolus in tertium coelum, et audiebat ineffabilia
verba, quae non licet homini loqui, et utrum in corpore
hoc illi accidisset, an extra corpus, nescire se dicit <note>(II Cor. XII, 2-4)</note>,
nec a te comparari pecoribus
pertimescit. Sciebat se spiritus ejus esse in tertio
coelo, esse in paradiso, et utrum esset in corpore
nesciebat. Et utique tertium coelum et paradisus non
erat ipse apostolus Paulus; corpus vero ejus et anima
atque spiritus ejus ipse erat. Ecce sciebat magna,
alta atque divina, quae ipse non erat; et hoc
nesciebat, quod ad naturam ipsius pertinebat. Quis
in tanta occultarum rerum scientia, tantam sui ipsius
ignorantiam non miretur? Quis postremo crederet,
nisi qui non fallit hoc diceret: <hi>Quid oremus, sicut oportet,
nescimus?</hi> Ubi esse nostra maxime debet intentio,
ut nos in ea quae ante sunt extendamus: et me, si in eis
quae retro sunt, aliquid de mea origine oblitus sum,
pecoribus comparas, cum audias eumdem apostolum
dicentem, <hi>Quae retro oblitus, in ea quae ante sunt extentus,
secundum intentionem sequor ad palmam supernae
vocationis Dei in Christo Jesu <note>(Philipp. III, 13, 14)</note>
            </hi>?
</p>
          </div3>
        </div2>

<div2>
          <head>CAPUT IX.</head>
<div3>
            <head>13.</head>
            <p>
 An forte etiam hoc quia dixi, <hi>Quid oremus, sicut oportet, nescimus;</hi> 
 irridendum me
arbitraris, et irrationalibus similem animantibus
judicas? Et forte tolerabilius. Cum enim recto sanoque
judicio futura nostra praeteritis praeferamus, et
oratio nobis non propter quod fuimus, sed propter
quod erimus sit necessaria, multo est utique molestius
nescire quid oremus, quam quemadmodum
exorti fuerimus. Sed veniat tibi in mentem ubi hoc
legeris, vel relegendo recole: et noli in me hujus convicii
lapidem jacere; ne ad quem non vis, perveniat.
Ille ipse quippe doctor Gentium Apostolus dixit, <hi>Quid
enim oremus, sicut oportet, nescimus.</hi> Quod non tantum
verbo docuit, sed suo quoque demonstravit
exemplo. Nam contra utilitatem et salutis suae perfectionem
nesciens orabat ut discederet ab eo stimulus
carnis, quem sibi datum dixit, ne magnitudine revelationum
suarum extolleretur. Et quia illum Dominus
diligebat, non fecit quod ignoranter petebat <note>(II Cor. XII, 7-9)</note>.
Sed tamen ubi ait, <hi>Quid enim oremus,
sicut oportet, nescimus;</hi> mox adjunxit, <hi>Sed ipse
Spiritus interpellat pro nobis gemitibus inenarrabilibus.
Qui autem scrutatur corda, scit quid Spiritus sapiat,
quia secundum Deum interpellat pro sanctis <note>(Rom. VIII,
26, 27)</note>
            </hi>; id est, interpellare sanctos facit. Ille utique
Spiritus, quem <hi>Deus misit in corda nostra, clamantem,
Abba, Pater <note>(Galat. IV, 6)</note>
            </hi>; et <hi>in quo clamamus, Abba,
Pater <note>(Rom. VIII, 15)</note>
            </hi>: utrumque enim dictum, et
accepisse nos Spiritum <hi>clamantem, Abba, Pater;</hi> 
et <hi>in quo clamamus, Abba, Pater;</hi> ut exponeretur quomodo
dixit <hi>clamantem,</hi> hoc est, clamare facientem, ut
ipso faciente clamemus. Doceat ergo et hoc me quando
voluerit, si hoc mihi expedire novit, ut sciam unde secundum
animam originem ducam. Sed ille hoc me doceat
<pb n="0532"/>
Spiritus, qui altitudinem Dei scrutatur; non homo
qui spiritum nescit, unde uter inflatur. Absit tamen ut
ego hinc te pecoribus comparem. Non enim hoc, quia
non poteras, sed quia non adverteras, nesciebas.
</p>
          </div3>
        </div2>

<div2>
          <head>CAPUT X.</head>
<div3>
            <head>14.</head>
            <p>
 Verum tu fortasse, quamvis
altiora sint, quae de animarum origine requiruntur,
quam est unde ducimus et reddimus flatum; tamen
eadem altiora de Scripturis sanctis te didicisse confidis,
de quibus per fidem didicimus, quae nulla possent
 humana ingenia vestigare. Nam longe utique
praestantius est, nosse resurrecturam carnem ac sine
fine victuram, quam quidquid in ea medici scrutando
discere potuerunt, quod nullo sensu anima percipit,
cum praesentia sua vegetet cuncta quae nescit: et
longe est melius, nosse animam, quae in Christo renata
et renovata fuerit, in aeternum beatam futuram, quam
quidquid de illius memoria, intelligentia, voluntate
nescimus. Haec autem quae dixi praestantiora atque
meliora, nullo modo nosse valeremus, nisi divinis
crederemus eloquiis. His ergo eloquiis fidere te fortassis
existimas, ne de origine animarum sententiam
definitam proferre cuncteris. Primum si ita esset,
non ipsi humanae naturae tribuere debuisti, quod scit
homo de sua qualitate atque natura disquirere atque
disserere, sed Dei muneri. Dixisti enim, <hi>Quid differt
homo a pecore, si hoc nescit?</hi> Quid igitur opus
est aliquid legere, ut hoc sciamus, si eo ipso
quo a pecore distamus, jam hoc scire debemus?
Sicut enim nihil mihi legis ut me vivere sciam, habet
enim natura mea ut hoc nescire non possim: ita si
et illud scire naturae est, cur mihi de hac re profers
quibus credam testimonia Scripturarum? Numquid
soli distant a pecore qui eas legunt? Nonne ita creati
sumus, ut distemus a pecoribus, et antequam ad
aliquas litteras pervenire possimus? Quid est quaeso
quod tantum naturae nostrae arrogas, ut eo ipso quo
distat a pecore, jam norit de origine animarum disquirere
atque disserere; et rursus eam sic facis hujus
cognitionis expertem, ut hoc scire humanitus nequeat,
nisi divinis testibus credat?
</p>
          </div3>
        </div2>

<div2>
          <head>CAPUT XI.</head>
<div3>
            <head>15.</head>
            <p>
 Deinde et in hoc falleris. Nam
divina testimonia, quae ad istam quaestionem solvendam
referre voluisti, non id aperiunt. Aliud est quod
illa demonstrant, sine quo vere non possumus pie
vivere, quod scilicet animarum nostrarum Deum
habeamus datorem, creatorem, formatorem. Sed
quomodo id faciat, utrum novas eas flando, an de
parentibus trahendo, non exprimunt, nisi de illa una
quam primo homini dedit. Lege diligenter quod scripsi
ad fratrem nostrum Dei servum Renatum <note>(Supra,
lib. 1, n. 17 sqq.)</note>: ibi enim quia id ostendi, non
fuit necesse et hic scribere. Velles autem me definire
quod ipse definisti, ut in tales angustias contruderer,
in quales ipse contrusus, adversus catholicam fidem
tot et tanta locutus es, ut ea si fideliter atque humiliter
<pb n="0533"/>
recolas atque consideres, videas profecto
quantum tibi profuisset, si scisses nescire quod nescis;
et quantum tibi prosit, si vel nunc scias. Nam
si intelligentia tibi placet in natura hominis, quoniam
revera si eam non haberet, nihil, quantum ad animas
pertinet, a pecoribus distaremus; intellige quid
non intelligas, ne totum non intelligas; et noli despicere
hominem, qui ut veraciter intelligat quod non
intelligit, hoc se non intelligere intelligit. Unde
autem dictum sit in sacro Psalmo, <hi>Homo in honore
cum esset, non intellexit; comparatus est pecoribus
insensatis, et similis factus est illis <note>(Psal. XLVIII, 13)</note>
            </hi>;
lege, et intellige, ut hoc opprobrium humiliter potius
ipse caveas, quam superbe alteri objicias. De his
enim dictum est, qui istam vitam solam deputant
vitam, secundum carnem viventes, et post mortem
nihil sperantes, veluti pecora: non de his qui neque
negant se scire quod sciunt, et confitentur se nescire
quod nesciunt, et potius intelligunt infirmitatem
suam, quam de sua virtute confidunt.</p>
          </div3>
<div3>
            <head>16.</head>
            <p>
 Non itaque displiceat praesumptioni tuae juvenili
 meus senilis timor, fili. Ego enim, si hoc quod
de animarum origine quaerimus, nec Deo, nec aliquo
spirituali homine docente, scire potuero, paratior
sum defendere, quam recte etiam hoc Deus, sicut
alia multa, nos scire noluerit, quam temere dicere,
quod aut ita sit obscurum, ut hoc non solum ad aliorum
intelligentiam perducere nequeam, sed nec ipse
intelligam; aut certe etiam haereticos adjuvet, qui
propterea persuadere conantur ab omni noxa puras
esse animas parvulorum, ne scilicet eadem noxa in
auctorem Deum recurrat et redeat, quod insontes
animas, quibus nec lavacrum regenerationis subventurum
esse praescivit, dando carni peccatrici, esse
compulerit peccatrices, nulla Baptismatis gratia subventura,
qua liberentur a damnatione perpetua:
quandoquidem innumerabiles animae infantum antequam
baptizentur, de corporibus exeunt. Absit enim,
ut hoc volens diluere, dicam quae ipse dixisti:
 « Quod anima per carnem meruerit inquinari, et esse
peccatrix, nullum habens ante peccatum, quo recte
id meruisse dicatur: »  et  « quod etiam sine Baptismo
originalia peccata solvantur: »  et  « quod regnum
quoque coelorum non baptizatis in fine tribuatur. » 
Haec atque hujusmodi venena fidei nisi dicere timerem,
fortasse de hac re definire aliquid non timerem.
Quanto melius igitur non separatim de anima
disputo et affirmo quod nescio; sed quod apertissime
Apostolum video docuisse, simpliciter teneo. Ex uno
homine omnes homines ire in condemnationem qui
nascuntur ex Adam <note>(Rom. V, 18)</note>, nisi ita renascantur
in Christo, sicuti instituit ut renascantur, antequam
corpore moriantur, quos praedestinavit ad aeternam
vitam misericordissimus gratiae largitor: qui est
et illis quos praedestinavit ad aeternam mortem, justissimus
supplicii retributor; non solum propter illa quae volentes
adjiciunt, verum etiam si infantes nihil adjiciant,
<pb n="0534"/>
propter originale peccatum. Haec est in illa quaestione
definitio mea, ut occulta opera Dei habeant suum secretum,
salva fide mea.
</p>
          </div3>
        </div2>

<div2>
          <head>CAPUT XII.</head>
<div3>
            <head>17.</head>
            <p>
 Nunc jam, quantum Dominus
donare dignatur, etiam ad illud debeo respondere,
ubi de anima loquens, meum nomen iterasti, atque
dixisti:  « Non enim, sicut Augustinus peritissimus
episcopus profitetur, incorpoream et eamdem spiritum
esse permittimus. »  Prius itaque utrum anima
incorporea, sicut ego dixi, an corporea, sicut tu,
existimanda sit, disputemus. Deinde utrum etiam
ipsa secundum Scripturas nostras dicatur spiritus;
quamvis etiam proprie spiritus nuncupetur, non universa,
sed aliquid ejus. Ac primum scire vellem,
corpus quid esse definias. Si enim non est corpus,
nisi quod membris carnalibus constat; nec terra erit
corpus, nec coelum, nec lapis, nec aqua, nec sidera,
nec si quid hujusmodi est. Si autem corpus est quidquid
majoribus et minoribus suis partibus majora et
minora spatia locorum obtinentibus constat; corpora
sunt etiam ista quae commemoravi: corpus est aer,
corpus est lux ista visibilis, et omnia sicut dicit Apostolus, <hi>corpora coelestia, et corpora terrestria 
 <note>(I Cor.
XV, 40)</note>
            </hi>.</p>
          </div3>
<div3>
            <head>18.</head>
            <p>
 Sed utrum aliquid tale sit anima, scrupulosissime
ac subtilissime quaeritur. Verumtamen tu, unde
tibi maxime gratulor, Deum corpus non esse confirmas.
Sed me rursus sollicitum facis, ubi dicis:  « Si
anima caret corpore, ut sit, sicut quibusdam placet,
cassae inanitatis, aeriae futilisque substantiae. »  His
enim tuis verbis videris credere, omne quod caret
corpore, inanis esse substantiae. Quod si ita est, quomodo
Deum audes dicere carere corpore, nec times
ne sequatur inanis eum esse substantiae? Porro si
et corpore caret Deus, quod jam confessus es; et
eum inanis esse substantiae, absit ut dicas: non ergo
inanis substantiae est, quidquid corpore caret. Et
ideo qui incorpoream dicit esse animam, non est
consequens ut eam velit videri inanis futilisque substantiae:
quia et Deum, qui non est inane aliquid,
simul incorporeum confitetur. Vide autem quantum
intersit inter id quod dico, et quod tu me existimas
dicere. Ego enim nec aeriae substantiae animam dico;
alioquin corpus esse confiteor. Aer quippe corpus
est, secundum omnes qui de corporibus cum loquuntur,
quid loquantur sciunt. Tu autem propter id
quod incorpoream dixi animam, non solum cassae
inanitatis, sed ob hoc aeriam me putasti eam dixisse
substantiam: cum et corpus eam non esse dixerim,
quod est aer; et quod aere impletur, inane esse non
possit. Quod nec utres tui te admonere potuerunt.
Quid enim aliud in eos, nisi aer, quando inflantur,
arctatur? Qui usque adeo inanes non sunt, ut eadem
plenitudine etiam pondera sufferant. Quod si forte
aliud tibi videtur esse flatus, aliud aer; cum aer
motus ipse sit flatus, quod et flabello agitato doceri
potest: certe vasa quaelibet concava quae putas inania,
<pb n="0535"/>
ut plena esse cognoscas, ab ea parte qua implentur,
deprime in aquam, et vide quod nihil humoris
possit intrare repellente aere, quo plena sunt.
Cum autem ore sursum versus collocantur, sive ex
latere, tunc recipiunt liquorem, si quis infunditur
vel ingreditur, exeunte atque evadente aere, qua
exitus patet. Hoc praesenti facilius posset demonstrari
facto quam scripto. Sed non est hic diutius
immorandum, cum sive intelligas aeris naturam esse
corpoream, sive non intelligas, me tamen putare non
debes vel aeriam dixisse animam, sed omnino incorpoream:
quod et tu esse confiteris Deum, quem
dicere non audes inane esse aliquid; sed negare non
potes omnipotentis et immutabilis esse substantiae.
Cur ergo metuimus ne sit cassae inanitatis anima, si
sit incorporea, cum Deum incorporeum esse fateamur,
nec eum cassae inanitatis esse dicamus? Sic
itaque potuit incorporeus incorpoream creare animam,
quemadmodum vivens viventem, quamvis immutabilis
mutabilem, et omnipotens longe imparem.
</p>
          </div3>
        </div2>

<div2>
          <head>CAPUT XIII.</head>
<div3>
            <head>19.</head>
            <p>
 Cur autem animam nolis esse
spiritum, sed corpus eam velis esse, non video. Si
enim propterea spiritus non est, quia distincte Apostolus
nominavit spiritum dicens, <hi>Et integer spiritus
vester, et anima, et corpus <note>(I Thess. V, 23)</note>
            </hi>; eadem
causa est, cur ea non sit corpus, quia distincte nominavit
et corpus. Si autem affirmas quod et anima
corpus sit, quamvis distincte corpore nominato, permitte
ut etiam spiritus sit, quamvis distincte spiritu
nominato. Multo enim magis tibi debet videri anima
spiritus esse quam corpus; quia spiritum et animam
unius fateris esse substantiae, unius autem substantiae
animam corpusque esse non dicis. Quo igitur
pacto corpus est anima, cum ejus et corporis sit
diversa natura; et spiritus non est anima, cum ejus
et spiritus sit una eademqne natura? Quid, quod
ista tua ratione etiam spiritum corpus esse cogeris
dicere? Alioquin si spiritus corpus non est, et anima
corpus est; non sunt spiritus et anima unius ejusdemque
substantiae. Tu autem utrumque, quamvis
duo quaedam sentias, unam fateris habere substantiam.
Ergo et spiritus corpus est, si anima corpus
est: neque enim aliter possunt unius ejusdemque
esse naturae. Proinde secundum te, illud quod ait
Apostolus, <hi>Spiritus vester, et anima, et corpus:</hi> tria
sunt corpora; sed ex his duo, anima et spiritus unius
naturae sunt corpora; corpus autem illud, quod etiam
caro dicitur, diversae naturae est. Et ex his tribus,
ut opinaris, corporibus, quorum unum diversae, duo
vero sunt unius ejusdemque substantiae, constat totus
homo, una quaedam res atque una substantia.
Ista cum asseras, non vis tamen ut duae res unius
ejusdemque substantiae, id est, anima et spiritus
habeant unum spiritus nomen: cum duae res non
unius ejusdemque, sed imparis diversaeque substantiae,
id est, anima et corpus habeant unum, sicut
<pb n="0536"/>
putas, corporis nomen.
</p>
          </div3>
        </div2>

<div2>
          <head>CAPUT XIV.</head>
<div3>
            <head>20.</head>
            <p>
 Sed hoc omitto, ne de nominibus
inter nos sit potius controversia, quam de
rebus. Quisnam sit homo interior videamus, utrum
anima, an spiritus, an utrumque. Sed sicut te scripsisse
video, interiorem hominem animam dicis.
De hac enim loquebaris, cum diceres:  « Et gelante
substantia quae comprehendi non poterat, efficeret
corpus aliud intra corpus naturae suae vi et spiramine
conglobatum, exindeque inciperet homo interior
apparere, quem veluti in forma vaginae corporalis
inclusum, ad similitudinem sui delineavit exterioris
hominis habitudo. »  Deinde infers:  « Flatus ergo
Dei animum fecit, imo flatus ex Deo anima factus
est, effigiata substantialis, et secundum naturam
suam corporea, et sui corporis similis, imaginique
conformis. »  Post haec incipiens loqui de spiritu:
 « Haec, »  inquis,  « anima quae ex flatu Dei haberet
originem, sine sensu proprio atque intellectu intimo
esse non potuit, quod est spiritus. »  Sicut ergo video,
interiorem hominem vis esse animam; intimum, spiritum:
tanquam et ipse interior sit animae, sicut
illa corpori. Ita fit ut quemadmodum corpus per
interiora cava sua recipit aliud corpus, quod est
anima, sicut putas; sic et anima credenda sit habere
interiora inania, qua corpus tertium receperit spiritum:
atque ita totus homo constet ex tribus, exteriore,
interiore, intimo. Itane nondum respicis,
quanta te absurdissima consequantur, cum animam
conaris asseverare corpoream? Deinde dic mihi:
quis eorum renovabitur in agnitionem Dei, secundum
imaginem ejus qui creavit illum <note>(Coloss. III, 10)</note>? interior,
an intimus? Apostolus quidem, praeter interiorem
et exteriorem, non video quod sciat alium
interioris interiorem, id est, totius hominis intimum.
Sed elige quem volueris, qui renovetur secundum
imaginem Dei: quomodo hanc recipiet, qui jam sumpsit
exterioris imaginem? Si enim per membra exterioris
cucurrit interior et gelavit (hoc enim etiam
verbo usus es, tanquam figmentum fusile fieret ex
forma lutea, quae de pulvere facta est); quomodo
eadem manente forma, quae impressa illi est vel expressa
de corpore, potest reformari ad imaginem
Dei? An duas habebit imagines, a summo quidem
Dei, ab imo autem corporis; sicut in nummo dicitur,
Caput et navia ? An forte dicis, quod
anima ceperit imaginem corporis, et spiritus capiat
<pb n="0537"/>
imaginem Dei, tanquam illa contigua corpori, et ille
sit Deo; ac sic ad imaginem Dei homo ille intimus,
non iste interior reformetur? Sed frustra hoc dicis.
Nam si et ille intimus ita est per animae omnia membra
diffusus, ut illa per corporis; jam etiam ipse
per animam cepit imaginem corporis, sicut illa eum
forma formavit: ac per hoc non habet ubi capiat
imaginem Dei, manente in se ista imagine corporis;
nisi quemadmodum nummus, ut dixi, aliter ex inferiore,
aliter ex parte superiore formetur. Ad ista te
absurda quando de anima cogitas, carnalis cogitatio
corporum, velis nolisve, compellit. Sed Deus, ut
etiam ipse rectissime confiteris, non est corpus:
quomodo igitur capiat ejus imaginem corpus? Obsecro
te, frater, ut non conformeris huic saeculo,
sed reformeris in novitate mentis tuae <note>(Rom. XII, 2)</note>,
nec sapias secundum carnem, quoniam mors est <note>(Id. VIII, 6)</note>.
</p>
          </div3>
        </div2>

<div2>
          <head>CAPUT XV.</head>
<div3>
            <head>21.</head>
            <p>
 Sed inquis,  « Si anima caret
corpore, quid est quod apud inferos dives ille cognoscit?
Certe, »  inquis,  « noverat jam Lazarum, non
noverat Abraham <note>(Luc. XVI, 19-31)</note>: unde illi tanto
ante tempore defuncti Abrahae provenit agnitio? Haec
dicens, si agnitionem hominis provenire non putas
sine corporis forma; ut noveris te ipsum, credo quod
assidue speculum attendis, ne si fueris oblitus faciem
tuam, non te possis agnoscere. Rogo te, quem magis
hominum novit homo quam se ipsum, et cujus minus
potest faciem videre quam suam? Quis autem potest
cognoscere Deum, quem tu quoque incorporeum
esse non dubitas; si praeter corporis formam, sicut
putas, non potest cognitio provenire, id est, si corpora
possunt sola cognosci? Quis autem christianus
de tam magnis difficillimisque rebus disputans, animum
in verba divina tam negligenter intendat, ut
dicat,  « Si incorporea est anima, necesse est careat
forma? »  Oblitus es, te formam legisse doctrinae <note>(Rom.
VI, 17)</note>? Ergo corporea est forma doctrinae. Oblitus
es scriptum esse de Christo Jesu, antequam hominem
fuisset indutus, quod in forma Dei erat <note>(Philipp. II,
6)</note>? Quomodo ergo dicis,  « Si incorporea est anima,
necesse est careat forma; »  cum audias formam Dei,
quem non esse corporeum confiteris; et ita loqueris
tanquam forma nisi in corporibus esse non possit?</p>
          </div3>
<div3>
            <head>22.</head>
            <p>
 Dicis etiam,  « Cessare illic nomina, ubi non
distinguitur forma; et nihil illic agere appellationem
nominum, ubi nulla est designatio personarum. » 
Hinc volens probare Abrahae animam fuisse corpoream,
quia dici potuit, <hi>Pater Abraham.</hi> Jam diximus,
etiam ubi corpus nullum est, esse formam. Si autem
appellationem nominum nihil putas agere, ubi non
sunt corpora; numera ista nomina, quaeso te: <hi>Fructus autem spiritus est charitas, gaudium, pax,
longanimitas, benignitas, bonitas, fides, mansuetudo,
continentia 
 <note>(Galat. V, 22, 23)</note>
            </hi>: et dic mihi utrum res
ipsas non agnoscas, quarum ista sunt nomina, vel
sic agnoscas, ut aliqua lineamenta corporum
videas. Ecce, ut alia taceam, dic mihi quam figuram,
<pb n="0538"/>
quae membra, quem colorem charitas habeat; quae
certe, si ipse inanis non es, inane aliquid tibi videri
non potest. « Cujus auxilium imploratum est, »  inquis,
 « corporeus utique visus est atque formatus. » 
Audiant te homines, et Dei nemo imploret auxilium,
quia nemo eum potest videre corporeum.
</p>
          </div3>
        </div2>

<div2>
          <head>CAPUT XVI.</head>
<div3>
            <head>23.</head>
            <p>
 « Denique, »  inquis,  « membra
illic animae describuntur, ut vere sit corpus: »  et
vis,  « per oculum totum caput intelligi, »  quia dictus
est levasse oculos suos;  « per linguam fauces, per
digitum manum, »  quia dictum est, <hi>Mitte Lazarum,
ut intinguat extremum digiti sui in aquam, et refrigeret
linguam meam.</hi> Tamen ne per membrorum nomina de
Deo tibi corporeo praescribatur, dicis  « per haec incorporeas
intelligendas esse virtutes: »  quia Deum
rectissime defendis non esse corporeum. Quid igitur
causae est, cur nomina ista membrorum in Deo tibi
corpus non faciant, in anima faciant? An vero quando
de creatura haec dicuntur, proprie accipienda
sunt; quando autem de Creatore, tropice atque
translate? Pennas itaque corporeas daturus es nobis,
quoniam non Creator, sed creatura, id est, homo
dicit, <hi>Si assumpsero pennas meas sicut columba <note>(Psal.
CXXXVIII, 9)</note>
            </hi>. Porro autem, si propterea linguam habebat
dives ille corpoream quoniam dixit, <hi>Refrigeret
linguam meam:</hi> in nobis quoque adhuc in carne viventibus,
manus habet ipsa lingua corporeas, quia
scriptum est, <hi>Mors et vita in manibus linguae <note>(Prov.
XVIII, 21)</note>
            </hi>. Puto etiam non tibi videri, vel esse creaturam,
vel corpus esse peccatum: cur ergo habet
faciem? An non audis in Psalmo, <hi>Non est pax ossibus
meis, a facie peccatorum meorum <note>(Psal. XXXVII, 4)</note>
            </hi>?</p>
          </div3>
<div3>
            <head>24.</head>
            <p>
 Quod vero  « illum Abrahae sinum »  existimas
 « esse corporeum, et per ipsum »  asseris  « totum corpus
ejus agnosci, »  vereor ne in re tanta joculariter
atque irridenter, non serio graviterque agere credaris.
Neque enim usque adeo desiperes, ut arbitrareris
corporeum unius hominis sinum ferre tot animas,
imo, ut secundum te loquar,  « ferre tot corpora bene
meritorum, quot illuc Angeli sicut Lazarum perferunt. » 
Nisi opinaris fortasse illam unam animam solam,
ad eumdem sinum pervenire meruisse. Si non
jocaris, et errare pueriliter non vis, sinum Abrahae
intellige, remotam sedem quietis atque secretam, ubi
est Abraham. Et ideo Abrahae dictum <note>(Luc. XVI, 19-31)</note>,
non quod ipsius tantum sit, sed quod ipse
pater multarum gentium sit positus <note>(Gen. XVII, 4, 5)</note>,
quibus est ad imitandum fidei principatu propositus:
sicut Deum Abraham, et Deum Isaac, et Deum Jacob,
se Deus vocari voluit <note>(Exod. III, 6)</note>, cum sit innumerabilium
Deus.
</p>
          </div3>
        </div2>

<div2>
          <head>CAPUT XVII.</head>
<div3>
            <head>25.</head>
            <p>
 Neque me haec ita disserere
existimes, tanquam negem fieri posse ut anima mortui
sicut dormientis, in similitudine corporis sui sentiat,
seu bona, seu mala. Nam et in somnis quando
aliqua dura et molesta perpetimur, nos utique sumus;
et nisi evigilantibus nobis illa praetereant,
<pb n="0539"/>
poenas gravissimas pendimus. Sed corpora esse credere,
quibus hac atque illac quasi ferimur et volitamus
in somnis, hominis, est qui parum vigilanter de
rebus talibus cogitavit: de his quippe visorum imaginibus,
maxime anima probatur non esse corporea:
nisi velis et illa corpora dicere, quae praeter nos ipsos
tam multa videmus in somnis, coelum, terram, mare,
solem, lunam, stellas, fluvios, montes, arbores, animalia.
Haec qui corpora esse credit, incredibiliter desipit:
sunt tamen corporibus omnino simillima. Ex hoc
genere sunt etiam, quae alia significantia divinitus demonstrantur,
sive in somnis, sive in ectasi: quae unde
fiant, id est, quaenam sit velut materies eorum, quis
indagare potest aut dicere? Procul dubio tamen spiritualis
est, non corporalis. Namque hujusmodi species
velut corporum, non tamen corpora, et vigilantium
cogitatione formantur, et profunditate memoriae continentur;
et ex ejus abditissimis sinibus, nescio quo
mirabili et ineffabili modo, cum recordamur prodeunt,
et quasi ante oculos prolata versantur. Tam
multas igitur et tam magnas corporum imagines, si
anima corpus esset, capere cogitando vel memoria
continendo non posset. Secundum tuam quippe definitionem,
 « corporea substantia sua corpus hoc
exterius non excedit. »  Qua igitur magnitudine, quae
nulla illi est, imagines tam magnorum corporum et
spatiorum atque regionum capit? Quid ergo mirum, si et
ipsa sibi in sui corporis similitudine apparet, et quando
sine corpore apparet? Neque enim cum suo corpore sibi
apparet in somnis, et tamen in ea ipsa similitudine
corporis sui, quasi per loca ignota et nota discurrit, et
laeta sentit multa vel tristia. Sed puto quod nec tu audeas
dicere, figuram illam corporis atque membrorum,
quam sibi habere videtur in somnis, verum corpus esse.
Nam isto modo erit verus mons, quem sibi videtur
ascendere; et corporea domus, quam sibi videtur intrare;
et arbor vera lignumque verum corpus habens,
sub qua sibi videtur jacere; et aqua vera, quam sibi
videtur haurire; et omnia in quibus quasi corporibus
versatur, corpora erunt si et ipsa corpus est, quae
simili imagine inter cuncta illa versatur.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>26.</head>
            <p>
 De conscriptis visionibus
martyrum dicendum tibi est aliquid; quoniam tu
etiam inde testimonium adhibendum putasti. Nempe
sancta Perpetua visa sibi est in somnis, cum quodam
Aegyptio in virum conversa luctari. Quis autem dubitet,
in illa similitudine corporis animam ejus fuisse,
non corpus, quod utique in suo femineo sexu manens,
sopitis sensibus jacebat in stratis, quando anima ejus
in illa virilis corporis similitudine luctabatur? Quid
hic dicis? verumne erat corpus illa viri similitudo,
an non erat corpus, quamvis haberet similitudinem
corporis? Elige quid velis. Si corpus erat, cur non
servabat vaginae suae formam? Neque enim in illius
feminae carne virilia repererat genitalia, unde ita posset
sese coarctando, et, ut tu loqueris,  « gelando formari. » 
Deinde, obsecro te, cum corpus dormientis
<pb n="0540"/>
adhuc viveret, quando ejus anima luctabatur, in sua
vagina erat, utique omnibus membris viventis inclusa,
et in ejus corpore suam formam, de quo fuerat
formata, servabat: nondum quippe artus illos, sicut
fit in morte, reliquerat; nondum membra ex membris
formata ex formantibus cogente vi mortis extraxerat:
unde igitur erat virile animae corpus, in quo
sibi luctari cum adversario videbatur? Si autem non
erat corpus, et tamen erat aliquid simile corporis, in
quo sane verus labor aut vera laetitia sentiretur;
jamne tandem vides, quemadmodum fieri possit ut
sit in anima similitudo quaedam corporis, nec ipsa sit
corpus?</p>
          </div3>
<div3>
            <head>27.</head>
            <p>
 Quid si tale aliquid apud inferos geritur, et in
eis se, non corporibus, sed corporum similitudinibus
animae agnoscunt? Cum enim tristia patimur, quamvis
in somnis, etsi membrorum corporeorum sit illa
similitudo, non membra corporea; non est tamen poenae
similitudo, sed poena: sic etiam ubi laeta sentiuntur.
Sed quoniam sancta Perpetua nondum erat mortua,
non vis hinc tibi fortasse praescribi: cum valde
ad rem pertineat, cujus esse naturae existimes illas
similitudines corporum quas habemus in somnis; et
tota ista causa finita sit, si eas et similes corporibus,
et non esse corpora confiteris. Verumtamen Dinocrates
frater ejus mortuus erat: hunc vidit cum illo
vulnere quod vivus habuit, et unde est perductus
ad mortem. Ubi est quod tantis conatibus laborasti,
cum ageres de praecisione membrorum,
ne simul concidi anima putaretur? Ecce vulnus
erat in anima Dinocratis, quod eam vi sua, quando
erat in ejus corpore, exclusit e corpore. Quomodo
ergo secundum tuam opinionem,  « quando membra
corporis praeciduntur, ab ictu se subtrahit, et in alias
partes densando se colligit, ne aliqua pars ejus vulnere
corporis amputetur, »  etiamsi dormienti atque
nescienti membrorum aliquid praecidatur? Tantam
quippe illi tribuisti vigilantiam, ut etiam visis occupata
somniorum, si plaga irruerit ignoranti, qua caro
feriatur, se illa providenter perniciterque subducat,
ne possit feriri atque vexari, sive concidi: nec attendis,
homo prudens, quod si se anima inde subduceret,
nec illa percussio sentiretur. Sed inveni quod
potueris, quid inde respondeas, quomodo anima partes
suas abripiat, et recondat introrsus, ne ubi praeciditur
seu percutitur corporis membrum, amputetur
et ipsa atque vexetur. Dinocratem aspice, et dic cur
ejus anima non se subtraxerit ab eo corporis loco,
qui mortifero vulnere vastabatur, ne in illa fieret
quod in ejus facie etiam post mortem ipsius corporis
appareret. An forte etiam tibi placet, ut istas potius
similitudines corporum quam corpora esse credamus;
ut quomodo apparet quasi vulnus, quod non est vulnus,
ita quod non est corpus, quasi corpus appareat?
Nam si anima vulnerari potest ab eis qui vulnerant
corpus, nihilne metuendum est, ne possit occidi ab
eis qui occidunt corpus? Quod Dominus apertissime
<pb n="0541"/>
fieri non posse testatur <note>(Matth. X, 28)</note>. Et tamen
anima Dinocratis mori non potuit, unde corpus ejus
est mortuum: et quasi vulnerata visa est, sicut corpus
fuerat vulneratum, quoniam corpus non erat, sed
habebat in similitudine corporis etiam similitudinem
vulneris: porro autem in non vero corpore vera
miseria fuit animae, quae significabatur adumbrato
corporis vulnere, de qua sororis sanctae orationibus
meruit liberari.</p>
          </div3>
<div3>
            <head>28.</head>
            <p>
 Jam illud quale est, dicere quod  « anima formam
de corpore accipiat, et cum incremento corporis
protendatur et crescat; »  et non attendere quam
monstruosa evadat anima juvenis sive senis, si ejus
brachium praecidatur infantis. « Contrahit enim se, » 
ut dicis;  « animae manus, ne ipsa etiam cum manu
corporis amputetur, et in alias se partes corporis densando
concludit. »  Ac per hoc illud animae brachium,
quam breve corporis fuit unde ceperat formam, tam
breve servabitur ubicumque servetur; quia perdidit
formam, cujus incremento posset pariter crescere.
Exit ergo anima juvenis aut senis, qui manum, cum
esset parvus, amisit, habens quidem duas manus,
quia una refugiens non est amputata cum corpore,
sed alteram juvenilem vel senilem, alteram vero sicut
primum fuerat, infantilem. Tales animas, crede mihi,
non forma corporis facit, sed erroris deformitas fingit.
Non mihi videris ab isto errore posse erui, nisi Deo
adjuvante diligenter consideraveris visa somniantium,
et inde cognoveris esse quasdam quae non sint corpora,
sed similitudines corporum. Quamvis enim et
ea quae similia corporibus cogitamus, ex eo genere
sint: tamen quod ad mortuos attinet, aptior conjectura
de dormientibus ducitur. Neque enim frustra
eos, qui mortui sunt appellat sancta Scriptura dormientes <note>(I Thess. IV, 12)</note>,
nisi quia est quodammodo
consanguineus lethi sopor <note>(Virgil., Aeneid. lib. 6,
vers. 279)</note>.
</p>
          </div3>
        </div2>

<div2>
          <head>CAPUT XIX.</head>
<div3>
            <head>29.</head>
            <p>
 Proinde si anima corpus esset,
et corporea esset figura in qua se videt in somnis,
eo quod de corpore ejus fuisset expressa; nullus
hominum membro corporis amputato, sicut eo caret,
ita sine illo se videret in somnis, sed potius semper
integrum, eo quod animae ipsius nihil fuerit amputatum.
Cum vero aliquando se integros videant, aliquando
autem sicut sunt, ex quacumque parte truncatos;
quid aliud ista res docet, nisi animam, sicut
aliarum rerum quas sensit in somnis, ita et corporis,
modo sic, modo sic, non veritatem, sed similitudinem
gerere? Gaudium vero ejus sive tristitia, delectatio
vel offensio, sive sit in corporibus, sive in corporum
similitudinibus, vera est. Tu ipse nonne dixisti, vereque
dixisti,  « Alimenta et vestimenta non esse animae,
sed corpori necessaria? »  Cur ergo aquae stillam desideravit
apud inferos dives? Cur Samuel sanctus post
mortem, ut ipse quoque commemorasti, solito indumento
vestitus apparuit <note>(I Reg. XXVIII, 14)</note>? Numquid
<pb n="0542"/>
ille ruinas animae, sicut carnis, per humoris alimentum
reficere cupiebat? Numquid iste de corpore
vestitus exierat? Sed in illo vera erat molestia, qua
cruciabatur anima; non tamen verum corpus, cui
quaereret alimenta. Et iste sic potuit apparere vestitus,
ut non corpus esset, sed similitudinem corporis
haberet et anima et habitus. Neque enim se anima
sicut in membra corporis, ita et in vestimenta porrigit
et coarctat, ut etiam inde formetur.</p>
          </div3>
<div3>
            <head>30.</head>
            <p>
 Post mortem vero quam vim cognitionis corruptibilibus
exoneratae corporibus animae accipiant
etiam non bonae; ut vel pariter malas, vel etiam bonas
valeant interioribus sensibus intueri et agnoscere,
sive in ipsis non corporibus, sed similitudinibus corporum,
sive in bonis aut malis affectionibus mentis,
in quibus nulla sunt quasi lineamenta membrorum,
quis valeat indagare? Unde est et illud, quod patrem
Abraham dives ille, cum in tormentis esset, agnovit,
cui figura corporis ejus non erat nota, cujus corporis
similitudinem quamvis incorporea potuit anima retinere.
Quis autem recte dicat, se aliquem hominem cognovisse,
nisi in quantum potuit ejus vitam voluntatemque
cognoscere, quae utique moles non habet vel
colores? Sic enim et nos ipsos certius quam caeteros
novimus, quia nobis conscientia nostra nota est et
voluntas: quam plane videmus, et in ea tamen aliquam
corporis similitudinem non videmus. Hanc in
alio quamvis praesente non cernimus, etiam cujus absentis
faciem novimus, recolimus, cogitamus. Nostram
vero faciem eo modo nosse, recolere, cogitare non
possumus, et tamen nos ipsos nobis magis quam illum
cognitum verissime dicimus: ita clarum est, ubi sit
potior hominis veriorque notitia.
</p>
          </div3>
        </div2>

<div2>
          <head>CAPUT XX.</head>
<div3>
            <head>31.</head>
            <p>
 Cum ergo aliud sit in anima,
quo corpora vera sentimus, quod facimus quinque
sensibus corporis; aliud quo praeter ipsos similia corporibus
non corpora cernimus, ubi et nos ipsos non
aliter quam similes corporibus contuemur; aliud quo
nec corpora nec similitudines corporum, sicut fidem,
spem, charitatem, sine ullis coloribus et tumoribus
eorumque similitudinibus, certius sane firmiusque
conspicimus; ubi magis esse et quodam modo familiarius
habitare debemus, ubi renovari in agnitionem
Dei secundum imaginem ejus qui creavit nos? nonne
in hoc quod tertio loco posui? Ibi enim certe neque
ullum sexum, neque ullam sexus similitudinem gerimus.</p>
          </div3>
<div3>
            <head>32.</head>
            <p>
 Nam illa masculinae vel femininae animae forma,
membris virilibus muliebribusque distincta, si non
corporis similitudo, sed corpus est, velis nolis est
masculus, velis nolis est femina, quaecumque aut
masculus apparet aut femina. Sed tamen si secundum
tuam opinionem et corpus est anima, et vivum
corpus est, et habet mammas protumidas et propendulas,
et non habet barbam, et habet vulvam et genitalia
<pb n="0543"/>
quae habent feminae corporis membra, et non est
femina: egone non dicam vera constantius, Et habet
oculum, et habet linguam, et habet digitum, et habet
caetera similia corporis membra, et haec tota est corporis
similitudo, non corpus: cum hoc quod ego dico
probet apud se quisque, cum corpora imaginatur absentium;
probet certe, cum figuras et suam et alias
suorum recolit somniorum: a te autem hujus monstri,
ubi et verum est, et vivum est, et femineum est corpus,
et femineus non est sexus, nullum in natura rerum
proferatur exemplum?</p>
          </div3>
<div3>
            <head>33.</head>
            <p>
 Quod enim de phoenice loqueris, ad rem de
qua agitur omnino non pertinet. Resurrectionem
quippe illa significat corporum, non sexum destruit
animarum: si tamen, ut creditur, de sua morte renascitur.
Sed arbitror quod tuum sermonem parum
putaveris fore plausibilem, si non multa de phoenice
more adolescentium declamares. Numquid enim sunt
in ejus corpore genitalia masculina et non est masculus,
vel feminina et non est femina? Tu autem attende
quid dicas, quid astruere, quid persuadere coneris.
Animam dicis per cuncta membra diffusam
gelando riguisse, et a vertice usque ad ima vestigia,
a medullis intimis usque ad superficiem cutis, totam
totius accepisse corporis formam: ac per hoc accepit
in femineo corpore quidquid habent femineorum viscerum
feminae, et verum est hoc corpus, et haec vera
sunt membra, et tamen non est femina. Cur, obsecro
te, in vero et vivo corpore omnia sunt membra feminea,
et non est femina? in vero et vivo corpore
membra sunt omnia masculina, et non est masculus?
Quis ista credere, dicere, docere praesumat? An quia
non generant animae? Ergo nec muli et mulae sunt
masculi et feminae. An quia nec concumbere poterunt
sine carneis corporibus animae? Sed hoc aufertur et
his qui castrantur: et tamen cum eis adimatur et opus
et motus, non adimitur sexus, figura quantulacumque
masculinorum manente membrorum. Nemo unquam
masculum negavit eunuchum. Quid quod apud te
animae etiam eunuchorum testes integros habent, et
si cuiquam genitalia prorsus tota tollantur, tota in
ejus anima, secundum opinionem tuam, et omnino
integra permanebunt? Novit enim se subtrahere, sicut
dicis, cum ea pars carnis coeperit exsecari; ut
ea forma quae inde sumpta est, quando illud unde
sumpta est amputatur, non pereat; sed quamvis in
fusa gelaverit, motu tamen celerrimo rapiatur, et interius
recondatur, ut salva servetur: et tamen non
sit masculus apud inferos, masculinorum genitalium
secum afferens totum, qui cum illa in corpore non
haberet, masculus fuit propter eorum solum locum.
Falsa sunt haec, fili: si non vis ut sit in anima sexus;
non sit et corpus.
</p>
          </div3>
        </div2>

<div2>
          <head>CAPUT XXI.</head>
<div3>
            <head>34.</head>
            <p>
 Non omnis similitudo corporis
corpus est. Dormi, et videbis: sed cum evigilaveris,
vigilanter discerne quod videris. In somnis enim tibi
velut corporeus apparebis: neque id corpus tuum,
<pb n="0544"/>
sed anima tua, nec verum corpus, sed similitudo corporis
erit. Jacebit enim corpus tuum, ambulabit ipsa:
silebit lingua corporis tui, loquetur illa: clausi erunt
oculi tui, videbit illa: et utique viventia jacebunt tui
corporis membra, non mortua. Ac per hoc nondum
extracta est velut de vagina sua, gelata illa forma,
sicut putas, animae tuae, et in ea tamen tota atque
integra cernitur similitudo carnis tuae. Ex hoc genere
similitudinum corporalium, quae non corpora sicut
corpora apparent, sunt omnia quae sanctos Libros
legens in propheticis etiam visionibus non intelligis:
quibus significantur ea quae geruntur in temporibus,
vel praesenti, vel praeterito, vel futuro. Falleris autem
in eis, non quia sunt ipsa fallacia, sed quia non ea
sicut accipienda sunt accipis. Ubi enim visae sunt
animae martyrum <note>(Apoc. VI, 9)</note>, in eadem revelatione
visus est et agnus quasi occisus, habens cornua septem <note>(Id. V, 6)</note>:
ibi equi, aliaque animalia, sicut oportuit
figurata: ibi postremo et stellae ceciderunt, et coelum
plicitum est ut liber <note>(Id. VI et IX)</note>; nec tamen tunc
concidit mundus. Ista itaque omnia si sapienter accipimus,
quamvis dicamus visa veracia, non tamen vera
dicimus corpora.</p>
          </div3>
<div3>
            <head>35.</head>
            <p>
 Prolixioris autem sermonis est, de isto genere
similitudinum corporalium diligentissima disputatio,
utrum et Angeli, seu boni, seu mali sic appareant,
quando specie hominum, vel quorumlibet corporum
apparent; an habeant aliqua vera corpora, et in ipsorum
potius veritate videantur: an vero in somnis vel
in ecstasi, in istis cernantur, non corporibus, sed similitudinibus
corporum; vigilantibus autem vera
cernenda, et si opus est, etiam tangenda ingerant
corpora. Sed ista in hoc libro requirenda et pertractanda
esse non arbitror. Nunc de anima incorporea
satis dictum sit: quam sit corpoream mavis
credere, prius tibi definiendum est quid sit corpus; ne
forte cum de re ipsa inter nos constet, incassum de
nomine laboremus. Quanta te tamen absurda secuta
sint tale corpus in anima cogitantem, qualia sunt quae
ab omnibus eruditis corpora nuncupantur, id est, quae
per distantiam longitudinis, latitudinis, altitudinis,
locorum occupant spatia, minora minoribus suis partibus,
et majora majoribus, puto quod jam prudenter
advertas.
</p>
          </div3>
        </div2>

<div2>
          <head>CAPUT XXII.</head>
<div3>
            <head>36.</head>
            <p>
 Restat ostendere quemadmodum,
quamvis et proprie dicatur spiritus, non universa
anima; sed aliquid ipsius, sicut Apostolus dicit, <hi>Et integer spiritus vester, et anima, et corpus 
 <note>(I Thess.
V, 23)</note>
            </hi>; vel illud multo expressius in libro Job, <hi>Absolvisti
animam meam ab spiritu meo <note>(Job VII, sec. LXX)</note>
            </hi>:
tamen et universa anima appelletur hoc nomine;
quamvis multo magis haec quaestio nominum videatur
esse, non rerum. Cum enim constet esse aliquid in
anima, quod proprie spiritus nominetur, quo excepto
proprie nominatur et anima, jam de rebus
ipsis nulla contentio est; praesertim quia illud
etiam ego dico proprie vocari spiritum, quod et tu dicis,
id est, quo ratiocinamur et intelligimus, quando
<pb n="0545"/>
ita distincte ista dicuntur, quemadmodum Apostolus
ait, <hi>Et integer spiritus vester, et anima, et corpus.</hi> Hunc
autem spiritum etiam mentem videtur appellare, cum
dicit, <hi>Mente servio legi Dei, carne autem legi peccati <note>(Rom. VII, 25)</note>
            </hi>.
Nam ipsa sententia est, <hi>Et caro concupiscit
adversus spiritum, et spiritus adversus carnem <note>(Galat. V, 17)</note>
            </hi>:
ut quod ibi dicit, mentem; hoc intelligatur
hic spiritum dicere: non sicut tu existimas,
 « universam mentem vocari, quae constat ex anima et
spiritu; »  quod ubi legeris, nescio. Mentem quippe
nostram, nisi rationale et intellectuale nostrum dicere
non solemus: ac per hoc quod ait idem apostolus, <hi>Renovamini autem spiritu mentis vestrae 
 <note>(Ephes. IV, 23)</note>
            </hi>;
quid aliud dicit, nisi, Renovamini mente vestra? Sic
enim spiritus mentis nihil est aliud quam mens, quomodo
corpus carnis nihil aliud potest esse quam caro:
nam et hoc scriptum est, <hi>In exspoliatione corporis carnis <note>(Coloss. II, 11)</note>
            </hi>;
ubi carnem corpus carnis appellat.
Dicit sane et alio modo spiritum hominis, quem prorsus
a mente discernit: <hi>Si enim oravero lingua,</hi> inquit, <hi>spiritus meus orat, mens autem mea infructuosa est <note>(I Cor. IV, 14)</note>
            </hi>.
Verum nunc non de isto spiritu loquimur,
qui est a mente distinctus. Habet iste suam eamdemque
difficilem quaestionem: multis enim modis
atque in diversis significationibus Scripturae divinae
spiritum nominant: sed de quo nunc agimus, quo
ratiocinamur, intelligimus, sapimus; constat inter
nos sic eum etiam proprie spiritum nuncupari, ut non
sit universa anima, sed aliquid ejus. Tamen animam
etiam spiritum esse, si propterea negas, quia ejus intelligentia
distincte dicitur spiritus; poteris negare
universum semen Jacob appellari Israel, quoniam excepto
Juda, etiam distincte appellatus est Israel in
tribubus decem, quae in Samaria tunc fuerunt <note>(III Reg.
XII, 28)</note>. Sed quid opus est hic diutius immorari?
</p>
          </div3>
        </div2>

<div2>
          <head>CAPUT XXIII.</head>
<div3>
            <head>37.</head>
            <p>
 Jam nunc unde facilius
ostendamus, attende eam quae anima est, etiam spiritum
dici, cum audis vel legis, Domino moriente,
quod scriptum est, <hi>Et inclinato capite tradidit spiritum <note>(Joan. XIX, 30)</note>
            </hi>:
ita vis intelligi, tanquam a parte
significaverit totum, non quod ea quae anima est,
possit et spiritus nuncupari. At ego ut possim expeditius
probare quod dico, te ipsum testem citius et
commodius adhibebo. Sic enim spiritum definisti, ut
pecora appareant non spiritum habere, sed animam.
Irrationalia quippe ideo dicuntur, quod vim non habeant
intelligentiae atque rationis. Unde cum hominem
ipsum admoneres suam nosse naturam, ita locutus
es:  « Nam cum Deus bonus nihil non ratione
condiderit, ipsumque hominem animal rationale, intellectus
capacem, rationis compotem, sensuque vivacem,
qui omnia rationis expertia prudenti ordinatione
distribuat, procreaverit. »  His tuis verbis satis
asseruisti, quod omnino verissimum est, hominem
esse compotem rationis atque intelligentiae capacem,
quod utique non sunt animalia rationis expertia.
Unde et testimonio divino, eos qui non intelligunt,
pecoribus comparasti, non utique habentibus intellectum <note>(Psal. XLVIII, 13)</note>.
Quod et alio loco scriptum
<pb n="0546"/>
est, <hi>Nolite esse sicut equus et mulus, quibus non est
intellectus <note>(Psal. XXXI, 9)</note>
            </hi>. Quae cum ita sint, attende
etiam quibus verbis spiritum definieris atque descripseris,
cum illum ab anima distinguere nitereris.
 « Haec anima, »  inquis,  « quae ex flatu Dei habet originem,
sine sensu proprio atque intellectu intimo
esse non potuit, quod est spiritus. »  Et paulo post:
 « Et quamvis anima, »  inquis,  « animet corpus; tamen
quod sentit, quod sapit, quod viget, spiritus sit
necesse est. »  Item paulo post:  « Aliud erit, »  inquis,
 « anima, et aliud spiritus, sapientia et sensus animae. » 
His verbis satis indicas quid esse spiritum hominis
sentias, id est, rationale nostrum, quo sentit atque
intelligit anima; non sicut sentitur corporis sensibus,
sed sicut est ille intimus sensus, ex quo est appellata
sententia. Hinc autem pecoribus sine dubitatione
praeponimur, eo quod sunt illa rationis expertia.
Non habent itaque spiritum pecora, id est, intellectum
et rationis ac sapientiae sensum, sed animam
tantum. Nam et de illis dictum est: <hi>Producant aquae
repentia animarum viventium;</hi> et, <hi>Producat terra animam
viventem <note>(Gen. I, 20, 24)</note>
            </hi>. Ut ergo plenissime ac
planissime noveris, eam quae anima est, more divinorum
eloquiorum etiam spiritum dici, appellatur
pecoris spiritus. Et utique non habent pecora illum
spiritum, quem tua Dilectio discernens ab anima definivit.
Unde manifestum est quod generali vocabulo
anima pecoris recte potuit sic vocari, sicut legitur in
libro Ecclesiastae: <hi>Quis scit, spiritus filiorum hominis
si ascendat ipse sursum, et spiritus pecoris si descendat
ipse deorsum in terram <note>(Eccle. III, 21)</note>
            </hi>? Itemque in diluvii
vastitate ita scriptum est: <hi>Et mortua est omnis
caro, quae movebatur super terram, volatilium, pecorum,
et jumentorum, et ferarum, et omnis serpens qui
movetur super terram et omnis homo, et omnia quaecumque
habent spiritum vitae <note>(Gen. VII, 21, 22)</note>
            </hi>. Ubi
remotis omnibus dubitationis ambagibus, generale
nomen animae esse intelligimus, spiritum. Cujus
quidem nominis significatio tam late patet, ut etiam
Deus vocetur spiritus <note>(Joan. IV, 24)</note>. Et iste flatus
aereus, quamvis sit corporeus, appellatur in Psalmo
spiritus tempestatis <note>(Psal. LIV, 9)</note>. Quapropter et
eam, quae anima est, etiam spiritum nuncupari,
puto quod admonitus his, quae commemoravi, divinarum
testimoniis paginarum, ubi et anima pecoris,
cui non est intellectus, appellata legitur spiritus, non
negabis ulterius. Quocirca si et illa quae de anima
incorporea disputata sunt capis et sapis, non est
unde tibi displiceam, quod eam me scire dixi non
corpus esse, sed spiritum: quia et corpus non esse
monstratur, et generali nomine spiritus nuncupatur.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>38.</head>
            <p>
 Quamobrem si hos ad te libros
impensa dilectione conscriptos, repensa dilectione
sumis et legis; si in principio primi tui libri audis
et te ipsum, et studes, sicut dixisti: <note>(Supra, lib. 2, n.
22)</note>, tuam sententiam non tueri, si improbabilis detegatur:
illa praecipue undecim cave, de quibus te in libro
<pb n="0547"/>
superiore commonui <note>(Supra, lib. 3, nn. 22, 23)</note>. Ne
 « animam sic dicas ex Deo, ut eam non de nulla,
nec de alia, sed de sua natura creaverit: »  aut  « quod
per infinitum tempus, atque ita semper animas det,
sicut semper est ipse qui dat: »  aut  « animam meritum
aliquod perdidisse per carnem, quod habuerit
ante carnem: »  aut  « animam per carnem reparare
habitudinem priscam, perque ipsam carnem renasci,
per quam meruerat inquinari: »  aut  « quod anima
ante omne peccatum meruerit esse peccatrix: »  aut
 « infantes sine regeneratione Baptismatis mortuos,
ad indulgentiam pervenire originalium peccatorum: » 
aut  « quos Dominus praedestinavit ad Baptismum,
praedestinationi ejus eripi posse, et ante defungi
quam in eis quod Omnipotens praedestinavit impleri: » 
aut  « de his qui priusquam baptizentur exspirant,
dictum esse quod scriptum est, <hi>Raptus est ne malitia
mutaret illius intellectum</hi> »  <note>(Sap. IV, 11)</note>; atque ad
hunc sensum caetera pertinentia: aut  « earum aliquas
mansiones extra regnum Dei esse, quas multas in
domo Patris sui Dominus dixit esse »  <note>(Joan. XIV, 2)</note>:
aut  « sacrificium corporis et sanguinis Christi pro his
qui non baptizati de corpore exierint offerendum: » 
aut  « aliquos eorum qui sine Christi Baptismate moriuntur,
in paradisum interim recipi, ac postmodum
et regni coelorum beatitudinem consequi. »  Haec praecipue
cave, fili, nec cognominari Vincentius delecteris,
si vis esse victor erroris. Nec te quando aliquid nescis,
existimes scire: sed ut scias, disce nescire. Neque
enim aliquid in occultis Dei operibus ignorando, sed
temere incognita pro cognitis astruendo, et falsa pro
veris proferendo ac defendendo, peccatur. Ignorantiam
<pb n="0548"/>
vero meam, utrum animae hominum novae fiant, an
de parentibus (quas tamen a creatore Deo non de ipsius
substantia fieri dubitare fas non est), aut non
debere reprehendi, aut ab eo debere, a quo potest
docente et auferri: et habere in se animas corporum
similitudines incorporeas; ipsas autem non esse corpora:
et salva distinctione animae et spiritus, etiam
universaliter animam spiritum nuncupari, puto quod
persuaserim Charitati tuae. Si autem persuadere non
potui, utrum tamen ea dixerim quae persuadere debuerint,
qui legent potius judicabunt.</p>
          </div3>
<div3>
            <head>39.</head>
            <p>
 Si qua sane alia, quae plurima in tuis libris
emendanda mihi videntur, scire fortasse desideras,
venire tibi non sit onerosum, non tanquam discipulo
ad magistrum, sed primaevo ad grandaevum, forti ad
infirmum. Etsi enim non eos edere debuisti, majore
tamen et veriore gloria quisque correctus sua confessione
reprehenditur, quam cujuslibet errantis ore
laudatur. Quamvis in eorumdem recitatione librorum
auditores et laudatores tuos non omnes ista quae sana
doctrina improbat, vel ante sensisse, vel ad ea tibi
consensisse crediderim: sed acie mentis ipso tuae
recitationis impetu cursuque perstricta, haec parum
advertere potuisse; aut certe etiam illos qui advertere
potuerunt, non in te rerum liquidissimam veritatem,
sed verborum affluentiam et ingenii facultatem indolemque
laudasse. Plerumque enim laudatur, praedicatur
et amatur eloquium in spe juvenis; etsi nondum
habeat maturitatem fidemque doctoris. Quapropter
ut et tu recte sapias, et alios non tantummodo
delectare possit, verum etiam aedificare, quod loqueris;
curam te oportet gerere de sermonibus tuis, remotis
plausibus alienis.

</p>
          </div3>
        </div2>
      </div1>
</body>
  </text>
</TEI>
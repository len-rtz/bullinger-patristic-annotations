<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De natura et gratia</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 44</title>
           <idno>AugHip.DeNaEtG</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De natura et gratia</head>

<p>Principio ponitur quid de natura et gratia exploratum sit: Naturam scilicet ex Adae praevaricatoris carne propagatam,
quia jam non qualem Deus primitus condiderat, inculpabilem et sanam, gratiae auxilio, quo et ab ira Dei redimatur, et ad
justitiam perficiendam regatur, indigere. Naturae poenale vitium ad vindictam justissimam pertinere: ipsam autem gratiam
non meritis reddi, sed gratis dari; et qui non per eam liberantur, juste damnari. Mox Pelagii eidem naturae contra gratiam
patrocinantis liber, responsis ad singulos apices redditis confutatur; inter alia praecipue quod posse esse hominem sine
peccato, suadere cupiens, naturam per peccatum debilitatam et mutatam non esse contendat; alioquin materiam peccati
(quod absurdum putat) vindictam fore, si ad hoc peccator infirmatus est, ut plura peccaret. Praeterea quod commemoratis
justis cum Veteris tum Novi Testamenti, quos peccato caruisse sentit, dicat possibilitatem non peccandi homini a natura
inesse; eamque ideo gratiae Dei tribuendam, quia illius naturae Deus auctor est, cui ea non peccandi possibilitas inseparabiliter
insita sit. Veterum denique, quas pro se Pelagius adducit, ac nominatim Hilarii, Ambrosii, ipsius quoque Augustini,
sententiae expenduntur.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Occasio edendi hujus opusculi.
Justitia Dei quae.</hi> Librum quem misistis, charissimi
filii, Timasi et Jacobe, intermissis paululum quae
in manibus erant, cursim quidem, sed non mediocri
intentione perlegi: et vidi hominem zelo ardentissimo
accensum adversus eos, qui cum in suis peccatis
humanam voluntatem debeant accusare, naturam
potius accusantes hominum, per illam se excusare conantur.
Nimis exarsit adversus hanc pestilentiam,
quam etiam litterarum saecularium auctores graviter
arguerunt, exclamantes:  « Falso queritur de natura
sua genus humanum »  <note>( <hi>Sallust. in Prologo Belli Jugurthini</hi> )</note>.
Hanc prorsus etiam iste sententiam quantis
potuit ingenii viribus aggeravit. Verumtamen timeo
ne illis potius suffragetur, qui <hi>zelum Dei habent, sed
non secundum scientiam: ignorantes enim Dei justitiam,
et suam volentes constituere, justitiae Dei non sunt
subjecti.</hi> Quae sit autem justitia Dei de qua hic loquitur,
consequenter aperit adjungens, <hi>Finis enim legis
Christus, ad justitiam omni credenti <note>(Rom. X, 2-4)</note>
            </hi>?
Hanc itaque justitiam Dei, non in praecepto legis, quo
<pb n="0248"/>
timor incutitur, sed in adjutorio gratiae Christi, ad
quam solam utiliter legis velut paedagogi timor ducit <note>(Galat. III, 24)</note>,
constitutam esse qui intelligit, ipse
intelligit quare sit christianus. <hi>Nam si per legem justitia,
ergo Christus gratis mortuus est <note>(Id. II, 21)</note>
            </hi>. Si
autem non gratis mortuus est, in illo solo justificatur
impius, cui <hi>credenti in eum qui justificat impium, deputatur
fides ad justitiam <note>(Rom. IV, 5)</note>
            </hi>. <hi>Omnes enim
peccaverunt, et egent gloria Dei; justificati gratis per
sanguinem ipsius <note>(Id. III, 23, 24)</note>
            </hi>. Quicumque autem
non putantur pertinere ad hos omnes, qui peccaverunt
et egent gloria Dei, profecto nullam necessitatem
habent ut christiani fiant; quia non est opus sanis
medicus, sed aegrotantibus: unde non venit ille
vocare justos, sed peccatores <note>(Matth. IX, 12, 13)</note>.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Fides in Christum ad salutem necessaria
non est, si homo sine illa potest juste vivere.</hi> 
Ac per hoc natura humani generis ex illius unius
praevaricatoris carne procreata, si potest sibi sufficere
ad implendam legem perficiendamque justitiam, de
praemio debet esse secura, hoc est, de vita aeterna,
<pb n="0249"/>
etiamsi in aliqua gente aut aliquo superiore tempore
fides eam latuit sanguinis Christi. Non enim injustus
Deus, qui justos fraudet mercede justitiae, si eis non
est annuntiatum sacramentum divinitatis et humanitatis
Christi, quod manifestatum est in carne <note>(I Tim.
III, 16)</note>. Quomodo enim crederent quod non audierunt?
aut quomodo audirent sine praedicante? <hi>Fides</hi> 
enim <hi>ex auditu,</hi> sicut scriptum est; <hi>auditus autem per
verbum Christi <note>(Rom. X, 14, 17)</note>
            </hi>. Sed dico, inquit,
Numquid non audierunt? <hi>In omnem terram exivit sonus
eorum, et in fines orbis terrae verba eorum <note>(Psal.
XVIII, 5)</note>
            </hi>. Sed antequam hoc inciperet fieri, antequam
denique usque ad fines totius orbis terrae praedicatio
ipsa perveniat; quoniam non desunt adhuc ultimae
gentes, licet ut perhibetur paucissimae, quibus hoc
nondum fuerit praedicatum; quid faciet humana natura,
vel quid fecit, quae vel ante non audierat hoc
futurum, vel adhuc non comperit factum, nisi credendo
in Deum, qui fecit coelum et terram, a quo et
se factam naturaliter sentit, et recte vivendo ejus impleat
voluntatem, nulla fide passionis Christi et resurrectionis
imbuta? Quod si fieri potuit aut potest,
hoc et ego dico, quod de lege dixit Apostolus: <hi>Ergo
Christus gratis mortuus est.</hi> Si enim hoc ille dixit de
lege quam accepit gens una Judaeorum; quanto justius
dicitur de lege naturae, quam accepit universum
genus humanum, Si per naturam justitia, ergo Christus
gratis mortuus est? Si autem non gratis Christus
mortuus est, ergo omnis humana natura justificari
et redimi ab ira Dei justissima, hoc est, a vindicta,
nullo modo potest, nisi per fidem et sacramentum
sanguinis Christi.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 <hi>Natura sana condita, peccato
est postea corrupta.</hi> Natura quippe hominis primitus
inculpata et sine ullo vitio creata est: natura vero
ista hominis, qua unusquisque ex Adam nascitur,
jam medico indiget, quia sana non est. Omnia quidem
bona, quae habet in formatione, vita, sensibus,
mente, a summo Deo habet creatore et artifice
suo. Vitium vero, quod ista naturalia bona contenebrat
et infirmat, ut illuminatione et curatione
opus habeat, non ab inculpabili artifice contractum
est; sed ex originali peccato, quod commissum est
libero arbitrio. Ac per hoc natura poenalis ad vindictam
justissimam pertinet. Si enim jam sumus in
Christo nova creatura <note>(II Cor. V, 17)</note>, tamen <hi>eramus
natura filii irae, sicut et caeteri: Deus autem qui dives
est in misericordia, propter multam dilectionem qua
dilexit nos, et cum essemus mortui delictis, convivificavit
nos Christo, cujus gratia sumus salvi facti <note>(Ephes.
II, 3-5)</note>
            </hi>.
</p>
          </div3>
        </div2>

<div2>
          <head>CAPUT IV.</head>
<div3>
            <head>4.</head>
            <p>
 <hi>Gratia gratuita.</hi> Haec autem Christi
gratia, sine qua nec infantes, nec aetate grandes
salvi fieri possunt, non meritis redditur, sed gratis
datur; propter quod et gratia nominatur. <hi>Justificati,</hi> 
inquit, <hi>gratis per sanguinem ipsius.</hi> Unde ii qui non
<pb n="0250"/>
per illam liberantur, sive quia audire nondum potuerunt,
sive quia obedire noluerunt, sive etiam cum
per aetatem audire non possent, lavacrum regenerationis
quod accipere possent, per quod salvi fierent,
non acceperunt, juste utique damnantur: quia sine
peccato non sunt, vel quod originaliter traxerunt, vel
quod malis moribus addiderunt. <hi>Omnes enim peccaverunt,</hi> 
sive in Adam, sive in se ipsis, <hi>et egent gloria Dei.</hi> 
</p>
          </div3>
        </div2>

<div2>
          <head>CAPUT V.</head>
<div3>
            <head>5.</head>
            <p>
 <hi>Justitiae erat damnari omnes.</hi> 
Universa igitur massa poenas debet: et si omnibus
debitum damnationis supplicium redderetur, non injuste
procul dubio redderetur. Qui ergo inde per gratiam
liberantur, non vasa meritorum suorum, sed
vasa misericordiae nominantur <note>(Rom. IX, 23)</note>. Cujus
misericordiae, nisi illius qui Christum Jesum misit in
hunc mundum peccatores salvos facere <note>(I Tim. I, 15)</note>,
quos praescivit, et praedestinavit, et vocavit, et justificavit,
et glorificavit <note>(Rom. VIII, 29, 30)</note>? Quis igitur
usque adeo dementissime insaniat, ut non agat ineffabiles
gratias misericordiae quos voluit liberantis, qui
recte nullo modo posset culpare justitiam universos
omnino damnantis?
</p>
          </div3>
        </div2>

<div2>
          <head>CAPUT VI.</head>
<div3>
            <head>6.</head>
            <p>
 <hi>Pelagianorum ingenia fortissima
et celerima.</hi> Hoc si secundum Scripturas sapiamus;
non cogimur contra christianam gratiam
disputare, et ea dicere quibus demonstrare conemur,
naturam humanam neque in parvulis medico
indigere quia sana est, et in majoribus sibi ipsam
ad justitiam, si velit, posse sufficere. Acute quippe
videntur haec dici, sed in sapientia verbi, qua evacuatur
crux Christi <note>(I Cor. I, 17)</note>. <hi>Non est ista desursum
sapientia descendens <note>(Jacobi III, 15)</note>
            </hi>. Nolo quod
sequitur dicere, ne amicis nostris quorum fortissima
et celerrima ingenia non in perversum, sed in directum
currere volumus, facere existimemur injuriam.
</p>
          </div3>
        </div2>

<div2>
          <head>CAPUT VII.</head>
<div3>
            <head>7.</head>
            <p>
 <hi>Aggreditur libri Pelagii refutationem.
Inter esse et posse distinctio Pelagii.</hi> Quanto
igitur zelo accensus est libri hujus, quem misistis,
conditor, adversus eos qui peccatis suis patrocinium
de naturae humanae infirmitate perquirunt;
tanto et multo ardentiore zelo nos oportet accendi,
ne evacuetur crux Christi. Evacuatur autem, si aliquo
modo praeter illius Sacramentum ad justitiam
vitamque aeternam perveniri posse dicatur: quod in
libro isto agitur, nolo dicere ab sciente, ne illum qui
eum scripsit, ne christianum quidem habendum judicem;
sed quod magis credo, a nesciente: magnis
sane viribus; sed eas sanas volo, non quales phrenetici
habere consuerunt.</p>
          </div3>
<div3>
            <head>8.</head>
            <p>
 Nam prius distinguit, <hi>aliud esse quaerere, an
possit aliquid esse, quod ad solam possibilitatem pertinet:
aliud, utrumne sit.</hi> Hanc distinctionem veram
esse nemo ambigit: consequens enim est ut quod est,
esse potuerit; non est autem consequens ut quod
esse potest, etiam sit. Quia enim Dominus Lazarum
suscitavit <note>(Joan. XI, 43, 44)</note>, sine dubio potuit: quia
vero Judam non suscitavit, numquid dicendum
<pb n="0251"/>
est, Non potuit? Potuit ergo, sed noluit. Nam si voluisset,
eadem etiam hoc potestate fecisset; quia et
Filius quos vult vivificat <note>(Joan. V, 21)</note>. Sed hac
distinctione vera atque manifesta quo tendat, et quid
efficere conetur, advertite: <hi>Nos,</hi> inquit, <hi>de sola possibilitate
tractamus; de qua nisi quid certum constiterit,
transgredi ad aliud, gravissimum esse atque extra
ordinem ducimus.</hi> Hoc versat multis modis et sermone
diuturno, ne quis eum aliud, quam de non
peccandi possibilitate quaerere existimet. Unde inter
multa quibus id agit, etiam hoc dicit: <hi>Idem iterum repeto,
Ego dico posse esse hominem sine peccato. Tu
quid dicis? Non posse esse hominem sine peccato?
Neque ego dico,</hi> inquit, <hi>hominem esse sine peccato,
neque tu dicis non esse hominem sine peccato: de posse
et non posse, non de esse et non esse contendimus.</hi> Deinde
nonnulla eorum quae adversus eos de Scripturis proferri
solent, ad istam quaestionem non pertinere, in
qua quaeritur, possitne an non possit homo esse sine
peccato, ita commemorat: <hi>Nam  « nullus,</hi> »  inquit,
 « <hi>mundus est a sorde</hi> »  <note>(Job XIV, 4, sec. LXX)</note>. <hi>Et,
 « Non est homo qui non peccet</hi> »  <note>(III Reg. VIII, 46)</note>; <hi>et,
 « Non est justus in terra</hi> »  <note>(Eccle. VII, 21)</note>; <hi>et,  « Non est
qui faciat bonum</hi> »  <note>(Psal. XIII, 1)</note>; <hi>et caetera his similia,</hi> 
inquit, <hi>ad non esse, non ad non posse proficiunt.
Hujusmodi enim exemplis ostenditur, quales homines
quidam tempore aliquo fuerint; non quod aliud esse
non potuerint: unde et jure inveniuntur esse culpabiles.
Nam si idcirco tales fuerunt, quia aliud esse non potuerunt,
culpa carent.</hi> 
</p>
          </div3>
        </div2>

<div2>
          <head>CAPUT VIII.</head>
<div3>
            <head>9.</head>
            <p>
 <hi>Damnantur et ii qui justificari non
potuerunt.</hi> Videte quid dixerit. Ego autem dico, parvulum
natum in eo loco ubi ei non potuit per Christi Baptismum
subveniri, morte praeventum, idcirco talem
fuisse, id est, sine lavacro regenerationis exisse, quia
esse aliud non potuit. Absolvat ergo eum, et aperiat
ei contra sententiam Domini regnum coelorum <note>(Joan.
III, 5)</note>. Sed non eum absolvit Apostolus, qui ait: <hi>Per
unum hominem peccatum intravit in mundum, et per
peccatum mors; et ita in omnes homines pertransiit,
in quo omnes peccaverunt <note>(Rom. V, 12)</note>
            </hi>. Recte ergo
ea damnatione, quae per universam massam currit,
non admittitur in regnum coelorum, quamvis christianus
non solum non fuerit, sed nec esse potuerit.
</p>
          </div3>
        </div2>

<div2>
          <head>CAPUT IX.</head>
<div3>
            <head>10.</head>
            <p>
 <hi>Justificari non potuit qui
Christi nomen non audivit. Crucem Christi evacuare.</hi> 
Sed, <hi>Non damnatur,</hi> inquiunt: <hi>quia in Adam peccasse
omnes, non propter peccatum nascendi origine attractum,
sed propter imitationem, dictum est.</hi> Si ergo ideo dicitur
Adam auctor omnium, qui subsecuti sunt, peccatorum,
quia primus peccator in hominibus fuit;
cur non potius Abel, quam Christus, ponitur caput
omnium justorum, quia primus in hominibus justus
fuit? Sed de infante non loquor: juvenis vel senex
<pb n="0252"/>
in ea regione defunctus est, ubi non potuit Christi
nomen audire; potuit fieri justus per naturam et liberum
arbitrium, an non potuit? Si potuisse dicunt;
ecce quod est, crucem Christi evacuare, sine illa
quemquam per naturalem legem et voluntatis arbitrium
justificari posse contendere. Dicamus et hic, <hi>Ergo Christus gratis mortuus est:</hi> 
 hoc enim omnes
possent, etiamsi mortuus ille non esset; et si injusti
essent, quia vellent, essent, non quia justi esse non
possent. Si autem sine Christi gratia justificari omnino
non potuit, etiam istum si audet absolvat secundum
verba sua: quia <hi>si idcirco talis fuit, quod aliud
esse omnino non potuit, culpa caruit.</hi> 
</p>
          </div3>
        </div2>

<div2>
          <head>CAPUT X.</head>
<div3>
            <head>11.</head>
            <p>
 <hi>Versute gratiam confitetur Pelagius.</hi> 
Sed objicit sibi quasi ab alio dictum, et ait: <hi>Potest quidem esse, sed per gratiam Dei, inquies.</hi> 
 Deinde
velut respondendo subjungit: <hi>Ago Humanitati tuae
gratias, quod assertionem meam, quam dudum oppugnabas,
non modo non oppugnare, aut confiteri solum
contentus non es</hi>, <hi>verum etiam non refugis comprobare.
Nam dicere, Potest quidem, sed per illud aut illud:
quid aliud est, quam non solum consentire quod
possit esse, verum etiam quomodo vel qualiter possit,
ostendere? Nullus itaque magis alicujus rei possibilitatem
probat, quam qui ejus etiam qualitatem fatetur;
quia neque absque re esse qualitas potest.</hi> His dictis iterum
sibi objicit: <hi>Sed tu, inquies, hoc in loco Dei gratiam,
quandoquidem eam non commemoras, videris abnuere.</hi> 
Deinde respondet: <hi>Egone abnuo, qui rem confitendo,
confitear necesse est et per quod res effici potest;
an tu, qui rem negando, et quidquid illud est per quod
res efficitur procul dubio negas?</hi> Oblitus est, jam se illi
respondere, qui rem non negat, cujus objectionem
paulo ante proposuerat dicentis, <hi>Potest quidem esse,
sed per gratiam Dei.</hi> Quomodo ergo illam, pro qua iste
multum laborat, possibilitatem negat, qui ei jam dicit, <hi>Potest esse, sed per Dei gratiam?</hi> 
 Verumtamen
quia isto dimisso qui rem jam confitetur, agit adhuc
adversus eos qui negant esse possibile hominem esse
sine peccato, quid ad nos? Contra quos vult agat, dum
tamen hoc confiteatur, quod impietate sceleratissima
negatur, sine gratia Dei hominem sine peccato esse
non posse. Dicit ergo: <hi>Sive per gratiam, sive per
adjutorium, sive per misericordiam, et quidquid illud
est per quod esse homo absque peccato peccat, confitetur,
quisquis rem ipsam fatetur.</hi> 
</p>
          </div3>
        </div2>

<div2>
          <head>CAPUT XI.</head>
<div3>
            <head>12.</head>
            <p>
 <hi>De gratia cum disputatur, non
de ea loquimur quae ad naturae pertinet institutionem,
sed reparationem.</hi> Fateor Dilectioni vestrae, cum ista
legerem, laetitia repente perfusus sum, quod Dei gratiam
non negaret, per quam solam homo justificari
potest: hoc enim in disputationibus talium maxime
detestor, et horreo. Sed pergens legere caetera, primo
ex datis similitudinibus coepi habere suspectum.
Ait enim:  « Nam si dixero, Homo disputare potest,
avis volare, lepus currere; et non etiam per quae haec
<pb n="0253"/>
effici possunt commemoravero, id est, linguam, alas,
pedes; num ego officiorum qualitates negavi, qui officia
ipsa confessus sum? »  Videtur certe, haec eum
commemorasse, quae natura valent: creata sunt enim
haec membra hujusmodi naturis, lingua, alae, pedes:
non tale aliquid posuit, quale de gratia intelligi volumus,
sine qua homo non justificatur; ubi de sanandis,
non de instituendis naturis agitur. Hinc jam ergo
sollicitus coepi legere caetera, et me non falso comperi
suspicatum.
</p>
          </div3>
        </div2>

<div2>
          <head>CAPUT XII.</head>
<div3>
            <head>13.</head>
            <p>
 <hi>Scopus minarum legis. Perfecti viatores.</hi> 
Quo priusquam veniam, videte quid dixerit. Cum
tractaret quaestionem de differentia peccatorum, et objiceret
sibi, quod quidam dicunt,  « levia quaedam peccata
ipsa multitudine, quod saepe irruant, non posse
cuncta vitari; »  negavit  « debere argui ne levi quidem
correptione, si vitari omnino non possunt: » 
scripturas utique non advertens Novi Testamenti, ubi
dicimus hanc esse intentionem legis arguentis, ut
propter illa quae perperam fiunt, confugiatur ad gratiam
Domini miserantis; velut paedagogo concludente in
eadem fide, quae postea revelata est; ubi et remittantur
quae male fiunt, et eadem gratia juvante non
fiant. Proficientium est enim via: quamvis bene proficientes
dicantur perfecti viatores. Illa est autem
summa perfectio cui nihil addatur, cum id quo tenditur,
coeperit possideri.
</p>
          </div3>
        </div2>

<div2>
          <head>CAPUT XIII.</head>
<div3>
            <head>14.</head>
            <p>
 <hi>Sequitur Pelagii refutatio.</hi> 
Jam vero illud quod ei dicitur,  « Ipse tu sine peccato
es? »  revera non pertinet ad eam rem de qua
vertitur quaestio. Sed quod dicit,  « negligentiae suae
potius imputari, quod non est sine peccato: »  bene
quidem dicit; sed dignetur inde et orare Deum, ne
illi haec iniqua negligentia dominetur: quem rogabat
quidam, quando dicebat, <hi>Itinera mea dirige secundum
verbum tuum, et non dominetur mihi omnis iniquitas <note>(Psal. CXVIII, 133)</note>
            </hi>:
ne dum suae diligentiae quasi propriis
viribus fidit, neque hic ad veram justitiam, neque
illic, ubi sine dubio perfecta desideranda est et speranda,
perveniat.
</p>
          </div3>
        </div2>

<div2>
          <head>CAPUT XIV.</head>
<div3>
            <head>15.</head>
            <p>
 <hi>Non omnia scripta sunt.</hi> 
Et illud quod ei a quibusdam dicitur,  « nusquam esse
scriptum his omnino verbis, posse esse hominem sine
peccato, »  facile refellit,  « quia non est ibi quaestio,
quibus verbis dicatur quaecumque sententia. »  Non
tamen fortasse sine causa, cum aliquoties in Scripturis
inveniatur homines dictos esse sine querela, non
invenitur qui sit dictus sine peccato, nisi unus solus
de quo aperte dictum est, <hi>Eum qui non noverat peccatum <note>(II Cor. V, 21)</note>
            </hi>.
Et eo loco ubi de sacerdotibus
agebatur, <hi>Etenim expertus est omnia, secundum similitudinem
absque peccato <note>(Hebr. IV, 15)</note>
            </hi>: in illa scilicet
carne, quae habebat similitudinem carnis peccati,
quamvis non esset caro peccati; quam tamen similitudinem
non haberet, nisi caetera omnis esset caro
<pb n="0254"/>
peccati. Jam illud quomodo accipiendum sit, <hi>Omnis
qui natus est ex Deo, non peccat, et non potest peccare,
quia semen ejus in ipso manet <note>(I Joan. III, 9)</note>
            </hi>; cum ipse
apostolus Joannes, quasi non sit natus ex Deo, aut eis
loqueretur qui nondum nati essent ex Deo, aperte posuerit, <hi>Si dixerimus quia peccatum non habemus, nos
ipsos seducimus, et veritas in nobis non est 
 <note>(Id. I, 8)</note>
            </hi>;
in libris quos de hac re ad Marcellinum scripsi, sicut
potui, explicare curavi <note>(De Peccatorum Meritis, lib. 2,
n. 8-10)</note>. Et illud quod dictum est, <hi>non potest peccare,</hi> 
pro eo dictum esse, ac si diceretur, Non debet peccare;
non improbanda mihi videtur hujus assertio. Quis enim
insanus dicat debere peccari; cum ideo sit peccatum,
quia non debet fieri?
</p>
          </div3>
        </div2>

<div2>
          <head>CAPUT XV.</head>
<div3>
            <head>16.</head>
            <p>
 <hi>Corrumpit Pelagius Jacobi apostoli
locum addita interrogationis nota.</hi> Sane quod apostolus
Jacobus ait, <hi>Linguam autem nullus hominum
domare potest;</hi> non mihi videtur ita intelligendum, ut
exponere voluit,  « quasi per exprobrationem dictum,
tanquam diceretur, Ergone linguam nullus hominum
domare potest? tanquam objurgans et dicens, Domare
feras potestis, linguam non potestis? quasi facilius sit
linguam domare, quam feras. »  Non puto quod iste sit
sensus hoc loco. Si enim hoc sentiri vellet de facilitate
domandae linguae, caetera sequerentur in bestiarum
comparatione: nunc vero sequitur, <hi>Inquietum malum,
plena veneno mortifero <note>(Jacobi III, 8)</note>
            </hi>; utique nocentiore,
quam bestiarum est atque serpentum: nam illud
carnem interficit, hoc vero animam. <hi>Os</hi> enim <hi>quod
mentitur, occidit animam <note>(Sap. I, 11)</note>
            </hi>. Non ergo quasi
id esset facilius, quam mansuefactio bestiarum, sanctus
Jacobus illam sententiam pronuntiavit, aut ea voce
voluit pronuntiari: sed potius ostendens quantum sit
in homine linguae malum, ut a nullo homine domari
possit, cum ab hominibus domentur et bestiae. Neque
hoc ideo dixit, ut hujus in nos mali dominationem per
negligentiam permanere patiamur: sed ut ad domandam
linguam divinae gratiae poscamus auxilium. Non
enim ait, Linguam nullus domare potest: sed, <hi>nullus
hominum;</hi> ut cum domatur, Dei misericordia, Dei
adjutorio, Dei gratia fieri fateamur. Conetur ergo anima
domare linguam, et dum conatur, poscat auxilium:
et oret lingua, ut dometur lingua, domante illo
qui dixit ad suos, <hi>Non enim vos estis qui loquimini, sed
Spiritus Patris vestri qui loquitur in vobis <note>(Matth. X, 20)</note>
            </hi>.
Itaque praecepto facere commonemur, quod conantes
et nostris viribus non valentes, adjutorium divinum
precemur.
</p>
          </div3>
        </div2>

<div2>
          <head>CAPUT XVI.</head>
<div3>
            <head>17.</head>
            <p>
 <hi>Evolvitur idem Jacobi locus.</hi> 
Proinde et ipse cum exaggerasset linguae malum, inter
haec dicens, <hi>Non oportet, fratres mei, haec ita fieri:</hi> 
continuo monuit, consummatis his quae hinc dicebat,
quo adjutorio ista non fierent, quae dixit fieri non oportere. <hi>Quis enim sapiens et disciplinatus inter vos? Ostendat
ex bona conversatione operationem suam in mansuetudine
sapientiae. Quod si zelum amarum habetis et
contentiones in cordibus vestris, nolite gloriari et mendaces
<pb n="0255"/>
esse adversus veritatem. Non est ista sapientia desursum
descendens, sed terrena, animalis, diabolica.
Ubi enim zelus et contentio, ibi inconstantia, et omne
opus pravum. Quae autem desursum est sapientia, primum
quidem pudica est, deinde pacifica, modesta, suadibilis,
plena misericordia et fructibus bonis, inaestimabilis,
sine simulatione 
 <note>(Jacobi III, 10, 13-17)</note>
            </hi>. Haec est
sapientia quae linguam domat, desursum descendens,
non ab humano corde prosiliens. An et istam quisquam
abrogare audet gratiae Dei, et eam superbissima
vanitate ponit in hominis potestate? Cur ergo oratur
ut accipiatur, si ab homine est ut habeatur? An et huic
orationi contradicitur, ne fiat injuria libero arbitrio,
quod sibi sufficit possibilitate naturae ad implenda omnia
praecepta justitiae? Contradicatur ergo eidem ipsi
apostolo Jacobo admonenti et dicenti, <hi>Si quis autem
vestrum indiget sapientia, postulet a Deo, qui dat omnibus
affluenter et non improperat, et dabitur ei: postulet
autem in fide nihil haesitans <note>(Id. I, 5)</note>
            </hi>. Haec est fides,
ad quam praecepta compellunt, ut lex imperet, et fides
impetret. Per linguam enim, quam nullus hominum
domare potest, sed sapientia desursum descendens, <hi>in multis offendimus omnes 
 <note>(Id. III, 2)</note>
            </hi>. Non
enim et hoc iste apostolus alio modo pronuntiavit, sicut
illud quod ait, <hi>Linguam nullus hominum domare
potest.</hi> 
</p>
          </div3>
        </div2>

<div2>
          <head>CAPUT XVII.</head>
<div3>
            <head>18.</head>
            <p>
 <hi>In carne esse qui dicantur.
Ignorantiae peccata. Quibus petentibus detur a Dei sapientia.</hi> 
Nec illud quisquam istis pro impossibilitate
non peccandi similiter objecerit, quod dictum est: <hi>Sapientia
carnis inimica est in Deum: legi enim Dei non
est subjecta; nec enim potest. Qui autem in carne sunt,
Deo placere non possunt <note>(Rom. VIII, 7, 8)</note>
            </hi>. Sapientiam
quippe carnis dixit, non sapientiam desursum descendentem:
et in carne esse, non eos qui nondum de corpore
exierunt, sed eos qui secundum carnem vivunt,
significatos esse manifestum est. Non autem ibi est
quaestio quae versatur. Illud est quod exspecto ab isto
audire si possim, eos qui secundum spiritum vivunt,
et ob hoc etiam hic adhuc viventes jam quodam modo
in carne non sunt, utrum gratia Dei vivant secundum
spiritum; an sibi sufficiant, jam data cum creantur
possibilitate naturae, et sua propria voluntate: cum
plenitudo legis non sit nisi charitas <note>(Id. XIII, 10)</note>, et
charitas Dei diffusa sit in cordibus nostris, non per
nos ipsos, sed per Spiritum sanctum qui datus est nobis <note>(Id. V, 5)</note>.</p>
          </div3>
<div3>
            <head>19.</head>
            <p>
 Tractat etiam iste de peccatis ignorantiae, et
dicit,  « hominem praevigilare debere ne ignoret;
ideoque esse culpandam ignorantiam, quia id homo
nescit negligentia sua, quod adhibita diligentia scire
debuisset: »  dum tamen omnia potius disputet,
quam ut oret et dicat, <hi>Da mihi intellectum ut discam
mandata tua <note>(Psal. CXVIII, 73)</note>
            </hi>. Aliud est enim, non curasse
scire, quae negligentiae peccata etiam per sacrificia
quaedam legis videbantur expiari: aliud, intelligere
velle, nec posse, et facere contra legem, non
intelligendo quid fieri velit. Unde admonemur a Deo
petere sapientiam, <hi>qui dat omnibus affluenter,</hi> utique
<pb n="0256"/>
his omnibus qui sic petunt et tantum petunt, quomodo
et quantum res tanta petenda est.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>20.</head>
            <p>
 <hi>Quam orationem Pelagius necessariam
admiserit.</hi>  « Divinitus tamen esse expianda
peccata commissa, et pro eis Dominum exorandum » 
fatetur, propter veniam scilicet promerendam;
 « quia id quod factum est, facere infectum, » 
multum ab isto laudata  « potentia »  illa  « naturae et
voluntas hominis, »  etiam ipso fatente,  « non potest: » 
quare hac necessitate restat ut oret ignosci.
Ut autem adjuvetur ne peccet, nusquam dixit, non
hic legi; mirum de hac re omnino silentium: cum
oratio dominica utrumque petendum esse commoneat,
et ut dimittantur nobis debita nostra, et ut non
inferamur in tentationem; illud, ut praeterita expientur;
hoc, ut futura vitentur. Quod licet non fiat,
nisi voluntas adsit; tamen ut fiat, voluntas sola non
sufficit: ideo pro hac re nec superflua nec impudens
Domino immolatur oratio. Nam quid stultius, quam
orare ut facias quod in potestate habeas?
</p>
          </div3>
        </div2>

<div2>
          <head>CAPUT XIX.</head>
<div3>
            <head>21.</head>
            <p>
 <hi>Negat Pelagius naturam humanam
peccato depravatam aut corruptam.</hi> Jam nunc videte,
quod ad rem maxime pertinet, quomodo humanam
naturam tanquam omnino sine ullo vitio sit, conetur
ostendere, et contra apertissimas Scripturas Dei luctetur
sapientia verbi, qua evacuetur crux Christi <note>(I Cor. I, 17)</note>.
Sed plane illa non evacuabitur, ista
potius sapientia subvertetur. Nam cum hoc ostenderimus,
aderit fortasse misericordia Dei, ut et ipsum
haec dixisse poeniteat. « Primo, »  inquit,  « de eo disputandum
est, quod per peccatum debilitata dicitur et
immutata natura. Unde ante omnia quaerendum puto, » 
inquit,  « quid sit peccatum: substantia aliqua, an
omnino substantia carens nomen, quo non res,
non existentia, non corpus aliquod, sed perperam
facti actus exprimitur. »  Deinde adjungit:  « Credo, ita
est. Et si ita est, »  inquit,  « quomodo potuit humanam
debilitare vel mutare naturam, quod substantia caret? » 
Videte, quaeso, quomodo nesciens nitatur
evertere medicinalium eloquiorum voces saluberrimas. <hi>Ego dixi: Domine, miserere mei; sana animam
meam, quia peccavi tibi 
 <note>(Psal. XL, 5)</note>
            </hi>. Quid sanatur,
si nihil est vulneratum, nihil sauciatum, nihil debilitatum
atque vitiatum? Porro si est quod sanetur,
unde vitiatum est? Audis confitentem: quid desideras
disputantem? <hi>Sana,</hi> inquit, <hi>animam meam.</hi> Ab
illo quaere, unde vitiatum sit, quod sanari rogat: et
audi quod sequitur, <hi>Quoniam peccavi tibi.</hi> Hunc iste
interroget, ab isto quaerat quod quaerendum putat,
et dicat: O tu qui clamas, <hi>Sana animam meam, quoniam
peccavi tibi,</hi> quid est peccatum?  « substantia
aliqua, an omnino substantia carens nomen, quo
non res, non existentia, non corpus aliquod, sed
tantum perperam facti actus exprimitur? »  Respondet
ille: Ita est ut dicis; non est peccatum aliqua
substantia, sed tantum hoc nomine perperam facti actus
<pb n="0257"/>
exprimitur. Et contra iste: Quid ergo clamas, <hi>Sana animam meam, quoniam peccavi tibi?</hi> 
 Quomodo
potuit vitiare animam tuam quod substantia caret?
Nonne ille moerore confectus vulneris sui, ne disputatione
ab oratione averteretur, breviter responderet
et diceret: Recede a me, obsecro: cum illo potius
disputa, si potes, qui dixit, <hi>Non est opus sanis
medicus, sed aegrotantibus: non veni vocare justos, sed
peccatores <note>(Matth. IX, 12, 13)</note>
            </hi>; ubi justos utique sanos,
peccatores autem appellavit aegrotos?
</p>
          </div3>
        </div2>

<div2>
          <head>CAPUT XX.</head>
<div3>
            <head>22.</head>
            <p>
 <hi>Peccato, et si substantia non sit,
quomodo vitiari natura potuerit.</hi> Cernitisne quo tendat,
et quo manus porrigat haec disputatio? ut omnino
frustra dictum putetur, <hi>Vocabis nomen ejus Jesum;
ipse enim salvum faciet populum suum a peccatis eorum <note>(Id. I, 21)</note>
            </hi>.
Quomodo enim salvum faciet, ubi nulla
est aegritudo? Peccata quippe, a quibus dicit Evangelium
salvum faciendum populum Christi, substantiae
non sunt, et secundum istum vitiare non possunt.
O frater, bonum est ut memineris te esse christianum.
Credere ista fortasse sufficeret: sed tamen quia
disputare vis, nec obest, imo etiam prodest, si firmissima
praecedat fides; nec existimemus peccato
naturam humanam non posse vitiari, sed divinis credentes
Scripturis peccato eam esse vitiatam, quomodo
id fieri potuerit inquiramus. Quoniam peccatum
jam didicimus non esse substantiam; nonne attenditur,
ut alia omittam, etiam non manducare, non
esse substantiam? A substantia quippe receditur;
quoniam cibus substantia est. Sed abstinere a cibo
non est substantia, et tamen substantia corporis, si
omnino abstinetur a cibo, ita languescit, ita valetudinis
inaequalitate corrumpitur, ita exhauritur viribus,
ita lassitudine debilitatur et frangitur, ut si aliquo
modo perduret in vita, vix possit ad eum cibum
revocari, unde abstinendo vitiata est. Sic non est
substantia peccatum: sed substantia est Deus, summaque
substantia, et solus verus rationalis creaturae
cibus; a quo per inobedientiam recedendo, et per
infirmitatem non valendo capere quo debuit et gaudere,
audis quemadmodum dicat: <hi>Percussum est sicut
fenum et aruit cor meum, quoniam oblitus sum manducare
panem meum <note>(Psal. CI, 5)</note>
            </hi>?
</p>
          </div3>
        </div2>

<div2>
          <head>CAPUT XXI.</head>
<div3>
            <head>23.</head>
            <p>
 <hi>Adam Christi misericordia
liberatus.</hi> Attendite autem quomodo adhuc se
urgeat verisimilibus rationibus contra Scripturae
sanctae veritatem. Dominus Jesus dicit, qui propterea
Jesus vocatur, quia ipse salvum facit populum
suum a peccatis eorum: dicit ergo Dominus
Jesus, <hi>Non est opus sanis medicus, sed aegrotantibus.
Non veni vocare justos, sed peccatores <note>(Matth. IX, 12,
13)</note>
            </hi>. Unde dicit et Apostolus, <hi>Fidelis sermo et omni
acceptione dignus, quia Jesus Christus venit in hunc
mundum peccatores salvos facere <note>(I Tim. I, 15)</note>
            </hi>. Et iste
contra fidelem sermonem et omni acceptione dignum,
dicit  « non debuisse hanc aegritudinem contrahi peccatis,
ne ad hoc esset ista poena peccati, ut committerentur
<pb n="0258"/>
plura peccata. »  Quaeritur etiam parvulis
tantus medicus opitulator: et iste dicit,  « Quid quaeritis?
Sani sunt propter quos medicum quaeritis. Nec
ipse primus homo ideo morte damnatus est: nam postea
non peccavit. »  Quasi aliquid postea de perfectione
justitiae ejus audierit, nisi quod commendat Ecclesia
et ipsum Domini Christi misericordia liberatum.
 « Ejus quoque posteros »  iste dicit,  « non solum
illo non esse infirmiores, sed etiam plura implevisse
praecepta, cum ille unum implere neglexerit: » 
quos posteros videt ita nasci, quomodo certe ille
factus non est, non solum praecepti incapaces, quod
omnino non sentiunt, sed vix capaces papillae cum
esuriunt; eos tamen in matris Ecclesiae gremio cum
salvos gratia sua facere velit, qui salvum facit populum
suum a peccatis eorum, contradicunt homines,
et quasi creaturam, quae per illum condita est, melius
illo inspicere noverint, voce non sana sanos esse pronuntiant.
</p>
          </div3>
        </div2>

<div2>
          <head>CAPUT XXII.</head>
<div3>
            <head>24.</head>
            <p>
 <hi>Idem peccatum et poena peccati.</hi> 
 « Materiam peccati »  dicit  « esse vindictam, si
ad hoc peccator infirmatus est, ut plura peccaret. » 
Nec cogitat praevaricatorem legis quam digne lux deserat
veritatis; qua desertus utique fit caecus, et plus
necesse est offendat, et cadendo vexetur, vexatusque
non surgat, ut ideo tantum audiat vocem legis, quo
admoneatur implorare gratiam Salvatoris. An nulla
poena est eorum, de quibus dicit Apostolus, <hi>Quia
cum cognovissent Deum, non sicut Deum glorificaverunt
aut gratias egerunt; sed evanuerunt in cogitationibus
suis, et obscuratum est insipiens cor eorum?</hi> Utique ista
obscuratio vindicta et poena jam fuit: et tamen per
hanc poenam, id est, per cordis caecitatem, quae fit
deserente luce sapientiae, in plura et gravia peccata
collapsi sunt. <hi>Dicentes enim se esse sapientes, stulti
facti sunt.</hi> Gravis haec poena est, si quis intelligat,
et ex hac poena vide quo ierunt: <hi>Et immutaverunt,</hi> 
inquit, <hi>gloriam incorruptibilis Dei in similitudinem imaginis
corruptibilis hominis, et volucrum, et quadrupedum,
et serpentium.</hi> Ista fecerunt ex peccati poena,
qua <hi>obscuratum est insipiens cor eorum.</hi> Et propter haec
tamen, quia licet poenalia, etiam ipsa peccata sunt,
adjungit et dicit: <hi>Propterea tradidit illos Deus in desideria
cordis illorum, in immunditiam.</hi> Ecce quemadmodum
Deus gravius condemnavit, tradens illos in
desideria cordis illorum, in immunditiam. Videte
etiam ex hac poena quae faciant: <hi>Ut contumeliis,</hi> inquit, <hi>afficiant corpora sua in semetipsis.</hi> 
 Et quia poena
est ista iniquitatis, cum sit et iniquitas, evidentius
commendat dicens: <hi>Qui transmutaverunt veritatem
Dei in mendacium, et coluerunt et servierunt creaturae
potius quam Creatori, qui est benedictus in saecula.
Amen. Propter hoc,</hi> inquit, <hi>tradidit Deus illos in passiones
ignominiae.</hi> Ecce quoties vindicat Deus, et ex
eadem vindicta plura et graviora peccata consurgunt. <hi>Nam feminae eorum immutaverunt naturalem usum in
eum usum qui est contra naturam: similiter autem et
<pb n="0259"/>
masculi relicto naturali usu feminae, exarserunt in appetitum
suum in invicem, masculi in masculos deformitatem
operantes.</hi> 
 Atque ut ostenderet sic esse ista peccata,
ut etiam poenae sint peccatorum, etiam his adjunxit: <hi>Et mercedem mutuam, quam oportuit, erroris sui in
semetipsis recipientes.</hi> 
 Videte quoties vindicet, eademque
vindicta quae pariat pulluletque peccata. Adhuc
attendite: <hi>Et sicut non probaverunt,</hi> inquit, <hi>Deum
habere in notitia, tradidit illos Deus in reprobam mentem,
ut faciant quae non conveniunt, repletos omni iniquitate,
cum circumventione, malitia, avaritia, plenos
invidia, homicidio, contentione, dolo, malignitate, susurrones,
detractores, Deo odibiles, contumeliosos, superbos,
elatos; inventores malorum, parentibus non obedientes,
insipientes, incompositos, sine affectu, sine
misericordia <note>(Rom. I, 21-31)</note>
            </hi>. Hic nunc iste dicat,
 « Non debuit sic vindicari peccatum, ut peccator per
vindictam plura committeret. » 
</p>
          </div3>
        </div2>

<div2>
          <head>CAPUT XXIII.</head>
<div3>
            <head>25.</head>
            <p>
 <hi>Non deserit Deus nisi dignos
deseri. Ad peccandum nobis ipsi sufficimus; ad justitiam
vero ut redeamus, non item. Mors poena est, non
causa peccati.</hi> Fortasse respondeat, Deum ad ista non
cogere, sed dignos deseri tantum deserere. Si hoc
dicit, verissime dicit: deserti quippe, ut dixi, luce
justitiae et per hoc contenebrati quid pariant aliud,
quam haec omnia, quae commemoravi opera tenebrarum,
donec dicatur eis, si dicto obaudiant, <hi>Surge, qui
dormis, et exsurge a mortuis, et illuminabit te Christus <note>(Ephes. V, 14)</note>
            </hi>?
Mortuos Veritas dicit, unde est et illud, <hi>Sine mortuos sepelire mortuos suos 
 <note>(Matth. VIII,
22)</note>
            </hi>: mortuos ergo Veritas dicit, quos iste dicit laedi et
vitiari non potuisse peccato, quia videlicet didicit
peccatum non esse substantiam. Nemo ei dicit, <hi>sic
hominem factum, ut de justitia quidem posset in peccatum
ire, et de peccato ad justitiam redire non posset:</hi> 
sed ut in peccatum iret, suffecit ei liberum arbitrium,
quo se ipse vitiavit; ut autem redeat ad justitiam,
opus habet medico, quoniam sanus non est; opus
habet vivificatore, quia mortuus est. De qua gratia
omnino nihil iste dicit, quasi sola sua voluntate se
possit sanare, quia eum potuit sola vitiare. Non ei
dicimus, <hi>mortem corporis ad peccatum valere,</hi> ubi sola
vindicta est; nemo enim peccat corpore moriendo:
sed ad peccatum valet mors amimae, quam deseruit
vita sua, hoc est, Deus ejus, quae necesse est mortua
opera faciat, donec Christi gratia reviviscat. <hi>Famem
et sitim et caeteras molestias corporales,</hi> absit ut dicamus <hi>necessitatem habere peccandi,</hi> 
 quibus molestiis
exercitata vita justorum splendidius enituit, et eas
per patientiam superando majorem gloriam comparavit;
sed adjuta gratia Dei, adjuta spiritu Dei, adjuta
misericordia Dei; non superba voluntate se extollens,
sed humili confessione fortitudinem promerens. Noverat
enim Deo dicere, <hi>Quoniam tu es patientia mea <note>(Psal. LXX, 5)</note>
            </hi>.
De qua gratia et adjutorio et misericordia,
sine qua bene non possumus vivere, nescio
quare iste omnino nihil dicit: imo etiam velut sibi ad
justitiam sufficientem, si sola voluntas adsit, defendendo
<pb n="0260"/>
naturam, gratiae Christi, qua justificamur,
apertissime contradicit. Cur autem soluto per gratiam
peccati reatu ad exercitationem fidei mors corporis
maneat, quamvis venerit de peccato, jam et
hoc in illis ad sanctae memoriae Marcellinum libris,
ut valui, disserui <note>(De Peccatorum Meritis et Remissione,
lib. 2, n. 49-56)</note>.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>26.</head>
            <p>
 <hi>Christus mortuus potestate.
Etiam mala Dei misericordia prosunt.</hi> Quod vero <hi>Dominum</hi> 
dicit <hi>sine peccato mori potuisse:</hi> illi etiam nasci, potestas
misericordiae, non conditio naturae fuit; sic
etiam mortuus est potestate; et hoc est pretium nostrum,
quo nos a morte redimeret. Et hoc istorum
disputatio evacuare contendit, cum ab eis ita natura
humana defenditur, ut possit liberum arbitrium isto
pretio non egere, ut a potestate tenebrarum et praepositi
mortis in regnum Christi Domini transferantur.
Et tamen quando Dominus ad passionem perrexit, <hi>Ecce,</hi> 
 inquit, <hi>veniet princeps hujus mundi, et in
me nihil inveniet</hi>: et utique nihil peccati, unde praepositus
mortis jure suo ageret, ut perimeret. <hi>Sed ut
sciant omnes,</hi> inquit, <hi>quia voluntatem Patris mei facio,
surgite, eamus hinc <note>(Joan. XIV, 30, 31)</note>
            </hi>: id est, quia
non morior necessitate peccati, sed obedientiae voluntate.</p>
          </div3>
<div3>
            <head>27.</head>
            <p>
 Dicit <hi>nullum malum boni alicujus esse causam.</hi> 
Quasi poena bonum sit, qua tamen multi emendati
sunt. Sunt ergo mala quae prosunt mirabili misericordia
Dei. Numquid ille boni aliquid passus est, qui
dixit, <hi>Avertisti faciem tuam a me, et factus sum conturbatus?</hi> 
Non utique: et tamen haec ei conturbatio contra
superbiam fuit medicinalis quodam modo. Dixerat
enim in abundantia sua, <hi>Non movebor in aeternum:</hi> et
sibi tribuebat quod a Domine habebat. Quid enim
habebat quod non acceperat <note>(I Cor. IV, 7)</note>? Quare
ostendendum ei fuerat unde haberet, ut reciperet humilis,
quod superbus amiserat. Ideo, <hi>Domine,</hi> inquit, <hi>in voluntate tua praestitisti decori meo virtutem.</hi> 
 In qua
ego abundantia mea dicebam, <hi>Non movebor,</hi> cum hoc
mihi esset abs te, non a me. Denique <hi>avertisti faciem
tuam a me, et factus sum conturbatus <note>(Psal. XXIX, 7, 8)</note>
            </hi>.
</p>
          </div3>
        </div2>

<div2>
          <head>CAPUT XXV.</head>
<div3>
            <head>28.</head>
            <p>
 <hi>Errantium ingenium. Cum haereticis
quibusdam non tam disputationibus quam orationibus agendum.</hi> 
Hoc superbus animus omnino non sapit: sed
magnus est Dominus, qui id persuadeat quomodo ipse
novit. Nam procliviores sumus quaerere potius quid
contra ea respondeamus, quae nostro objiciuntur errori,
quam intendere quam sint salubria, ut careamus errore.
Unde cum istis non tam disputationibus, quam pro
eis, sicut pro nobis, orationibus est agendum. Non
enim hoc eis dicimus, quod sibi iste opposuit, <hi>ut esset
<pb n="0261"/>
causa misericordiae Dei, necessarium fuisse peccatum.</hi> 
Utinam non fuisset miseria, ne ista esset misericordia
necessaria. Sed iniquitatem peccati tanto graviorem,
quanto facilius homo non peccaret, quem nulla
adhuc tenebat infirmitas, poena justissima subsecuta
est: ut mercedem mutuam peccati sui in semetipso
reciperet, amittens sub se positam sui corporis quodam
modo obedientiam, quam praecipuam sub Domino
suo ipse contempserat. Et quod nunc cum
eadem lege peccati nascimur, quae in membris nostris
repugnat legi mentis <note>(Rom. VII, 23)</note>; neque adversus
Deum murmurare, neque contra rem manifestissimam
disputare, sed pro poena nostra illius misericordiam
quaerere et orare debemus.
</p>
          </div3>
        </div2>

<div2>
          <head>CAPUT XXVI.</head>
<div3>
            <head>29.</head>
            <p>
 <hi>Similitudo qua intelligitur
Dei gratiam faciendo cuivis operi bono necessariam.</hi> Attendite
sane vigilanter quomodo dixerit: <hi>Adhibet
quidem huic etiam parti, si quando necessarium fuerit,
misericordiam suam Deus; quia homini post peccatum
ita subveniri necessum est, non quia Deus causam hujusce
necessitatis optaverit.</hi> Videtisne quemadmodum
non dicat necessariam misericordiam Dei ut non peccemus,
sed quia peccavimus? Deinde subjungit: <hi>Sed
et medicus ad curandum jam vulneratum paratus esse
debet; non debet autem ut sanus vulneretur optare.</hi> Si
ista similitudo rebus de quibus agimus congruit,
certe vulnerari non potest natura humana peccato,
quoniam peccatum nulla substantia est. Sicut ergo
vulnere, verbi gratia, claudicans ideo curatur, ut
sanato malo praeterito, futurus dirigatur incessus: sic
mala nostra non ad hoc solum supernus medicus sanat,
ut illa jam non sint, sed ut de caetero recte ambulare
possimus; quod quidem etiam sani nonnisi
illo adjuvante poterimus. Nam medicus homo cum
sanaverit hominem, jam de caetero sustentandum elementis
et alimentis corporalibus, ut eadem sanitas
apto subsidio convalescat atque persistat, Deo dimittit;
qui praebet ista in carne viventibus, cujus erant
etiam illa quae, dum curaret, adhibebat. Non enim
quemquam medicus ex his rebus quas ipse creaverit
sanat; sed ex illius opibus, qui creat omnia necessaria
sanis atque vitiosis. Ipse autem Deus, cum per
mediatorem Dei et hominum hominem Jesum Christum <note>(I Tim. II, 5)</note>,
spiritualiter sanat aegrum vel vivificat
mortuum, id est, justificat impium, et cum ad
perfectam sanitatem, hoc est, ad perfectam vitam
justitiamque perduxerit, non deserit si non deseratur,
ut pie semper justeque vivatur. Sicut enim
oculus corporis etiam plenissime sanus, nisi candore
lucis adjutus non potest cernere: sic et homo etiam
perfectissime justificatus, nisi aeterna luce justitiae
divinitus adjuvetur, recte non potest vivere. Sanat
ergo Deus, non solum ut deleat quod peccavimus,
sed ut praestet etiam ne peccemus.
</p>
          </div3>
        </div2>

<div2>
          <head>CAPUT XXVII.</head>
<div3>
            <head>30.</head>
            <p>
 <hi>Peccatum peccato tollitur.
Sanandi ordinem coelestis medicus non ab aegroto accipit,
sed a se ipso. Justis quae causa timendi.</hi> Acute sane
tractat et versat, et quantum sibi videtur redarguit
<pb n="0262"/>
atque convincit quod eis dicitur, <hi>etiam necessarium
fuisse homini ad auferendam superbiae vel gloriae occasionem,
ut absque peccato esse non posset. Absurdissimum
quippe et stultissimum</hi> putat, <hi>peccatum fuisse ne
peccatum esset, quoniam et ipsa superbia utique peccatum
est:</hi> quasi non et ulcus in dolore est, et sectio
dolorem operatur, ut dolor dolore tollatur. Hoc si
experti non essemus, et in aliquibus terris ubi ista
nunquam contigerant, audiremus, sine dubio utique
deridentes, fortassis etiam verbis hujus uteremur et
diceremus, Absurdissimum est dolorem necessarium
fuisse, ne ulceris dolor esset.</p>
          </div3>
<div3>
            <head>31.</head>
            <p>
 <hi>Sed Deus,</hi> inquiunt, <hi>potest omnia sanare.</hi> Hoc
utique agit, ut sanet omnia: sed agit judicio suo, nec
ordinem sanandi accipit ab aegroto. Procul dubio
quippe firmissimum Apostolum volebat efficere, cui tamen
dixit, <hi>Virtus in infirmitate perficitur:</hi> et non ei
toties oranti aufert nescio quem stimulum carnis,
quem sibi dicit datum, ne magnitudine revelationum extolleretur <note>(II Cor. XII, 7-9)</note>.
Caetera enim vitia tantum
in malefactis valent, sola autem superbia etiam
in recte factis cavenda est. Unde admonentur illi, ne
dona Dei suae potestati tribuendo seseque extollendo
gravius pereant, quam si nil operarentur boni, quibus
dicitur, <hi>Cum timore et tremore vestram ipsorum salutem
operamini: Deus enim est qui operatur in vobis et
velle et operari, pro bona voluntate <note>(Philipp. II, 12,
13)</note>
            </hi>. Quare ergo cum timore et tremore, et non potius
cum securitate, si Deus operatur; nisi quia propter
voluntatem nostram, sine qua bene non possumus
operari, cito potest subrepere animo humano, ut
quod bene operatur, suum tantummodo existimet, et
dicat in abundantia sua, <hi>Non movebor in aeternum?</hi> 
Ideo qui in voluntate sua praestiterat decori ejus virtutem,
avertit paululum faciem suam, ut qui hoc
dixerat fieret conturbatus: quoniam ipsis est ille tumor
sanandus doloribus.
</p>
          </div3>
        </div2>

<div2>
          <head>CAPUT XXVIII.</head>
<div3>
            <head>32.</head>
            <p>
 <hi>Deserit aliquantum Deus,
ne superbiamus.</hi> Non itaque dicitur homini, <hi>Necesse
est peccare, ne pecces:</hi> sed dicitur homini, Deserit
aliquantum Deus unde superbis, ut scias non
tuum, sed ejus esse, et discas superbus non esse.
Nam illud etiam Apostoli quale est, nonne ita mirabile,
ut nisi quia ipse dicit, cui vera dicenti
contradicere nefas est, non sit credibile? Quis
enim nesciat fidelium, a satana venisse primam peccati
suasionem <note>(Gen. III, 1-6)</note>, et quod ille primus auctor
sit omnium peccatorum? Et tamen quidam traduntur
satanae, ut discant non blasphemare <note>(I Tim.
I, 20)</note>. Quomodo igitur opus satanae excluditur opere
satanae? Haec atque hujusmodi intueatur, ne videantur
ei nimis acuta, quae acutule sonant, et discussa inveniuntur
obtusa. Quid quod etiam similitudines adhibet,
quibus magis admoneat quid ei debeat responderi? <hi>Quid amplius dicam,</hi> 
 inquit, <hi>nisi quia potest
credi quod ignes ignibus exstinguuntur, si credi potest
quod peccatis peccata curentur?</hi> Quid si ignes
exstinguere quisquam non potest ignibus, sed tamen
<pb n="0263"/>
possunt, ut docui, dolores curari doloribus? Possunt
etiam, si quaerat et discat, venenis venena depelli.
Nam, si et advertit aliquando calores febrium quibusdam
caloribus medicinalibus frangi, etiam ignes
ignibus fortasse concedet exstingui.
</p>
          </div3>
        </div2>

<div2>
          <head>CAPUT XXIX.</head>
<div3>
            <head>33.</head>
            <p>
 <hi>Non omne peccatum superbia
est. Superbia quomodo omnis peccati initium. Quonam
modo,</hi> inquit, <hi>superbiam ipsam a peccato separabimus?</hi> 
Quid enim hoc urget, cum manifestum sit etiam
ipsam esse peccatum? <hi>Tam peccare,</hi> inquit, <hi>superbire
est, quam superbire peccare. Nam quaere quid sit quodcumque
peccatum, et vide si invenies aliquod sine superbiae
appellatione peccatum.</hi> Hanc autem sententiam
sic exsequitur, et sic probare conatur: <hi>Omne,</hi> inquit, <hi>peccatum, nisi fallor, Dei contemptus est: et
omnis Dei contemptus superbia est. Quid enim tam superbum,
quam Deum contemnere? Omne ergo peccatum
et superbia est, etiam Scriptura dicente,  « Initium
omnis peccati superbia est.</hi> 
 »  Quaerat diligenter, et
inveniet in lege multum discretum esse a caeteris
peccatis peccatum superbiae. Multa enim peccata per
superbiam committuntur, sed neque omnia superbe
fiunt, quae perperam fiunt; certe a nescientibus, certe
ab infirmis, certe plerumque a flentibus et gementibus.
Et quidem superbia, cum magnum sit ipsa peccatum,
ita sine aliis per se ipsa est, ut etiam plerumque,
ut dixi, non in peccatis, sed in ipsis recte factis
pede celeriore superveniat et obrepat. Sed ideo verissime
dictum est, quod iste aliter intellexit, <hi>Initium
omnis peccati superbia:</hi> quoniam diabolum, a
quo exstitit origo peccati, ipsa dejecit, et subsequente
invidentia hominem stantem, unde ipse cecidit, inde
subvertit. Nam utique jactantiae januam, qua intraret,
serpens ille quaesivit, quando ait, <hi>Eritis sicut dii <note>(Gen. III, 5)</note>
            </hi>.
Ideo dictum est, <hi>Initium omnis peccati
superbia;</hi> et, <hi>Initium superbiae hominis apostatare a
Deo <note>(Eccli. X, 15, 14)</note>
            </hi>.
</p>
          </div3>
        </div2>

<div2>
          <head>CAPUT XXX.</head>
<div3>
            <head>34.</head>
            <p>
 <hi>Quomodo suum est hominis peccatum,
licet gratia indigeat ut sanetur ejus infirmitas.</hi> 
Quid autem sibi vult, quod dicit: <hi>Deinde quomodo
Deo pro illius peccati reatu subditus esse poterit, quod
suum non esse cognoverit? Suum enim non est,</hi> inquit, <hi>si necessarium est. Aut si suum est, voluntarium est:
et si voluntarium est, vitari potest.</hi> 
 Nos respondemus:
Suum est omnino; sed vitium quo committitur, nondum
omni ex parte sanatum est: quod quidem ut
inolesceret, de non recte usa sanitate descendit: ex
quo vitio jam male valens, vel infirmitate, vel caecitate
plura committit: pro quo supplicandum est, ut
sanetur, et deinceps in perpetua sanitate vivatur;
non superbiendum, quasi homo eadem potestate sanetur,
qua potestate vitiatus est.
</p>
          </div3>
        </div2>

<div2>
          <head>CAPUT XXXI.</head>
<div3>
            <head>35.</head>
            <p>
 <hi>Superbiam ipsam cur Deus
non cito sanet. Quam occulte insidietur superbia.</hi> Et
haec quidem ita dixerim, ut altius Dei consilium me
fatear ignorare, cur etiam ipsam superbiam, quae et
in recte factis animo insidiatur humano, non cito
Deus sanet; pro qua sananda illi piae animae cum
<pb n="0264"/>
lacrymis et magnis gemitibus supplicant, ut ad eam
superandam et quodam modo calcandam et obterendam,
dexteram conantibus porrigat. Ubi enim laetatus
homo fuerit, in aliquo bono opere se etiam superasse
superbiam, ex ipsa laetitia caput erigit, et dicit: Ecce
ego vivo, quid triumphas? et ideo vivo, quia triumphas.
Ante tempus enim fortasse de illa quasi victa
triumphare delectat, cum extrema ejus umbra illo
meridie, quantum arbitror, absorbebitur: qui meridies
Scriptura dicente promittitur, <hi>Et educet sicut lumen
justitiam tuam, et judicium tuum sicut meridiem:</hi> 
si fiat quod supra scriptum est, <hi>Revela ad Dominum
viam tuam, et spera in eum; et ipse faciet <note>(Psal. XXXVI,
6, 5)</note>
            </hi>: non sicut quidam putant, quod ipsi faciant.
Nullos enim videtur attendisse, cum dixit, <hi>Et ipse faciet;</hi> 
nisi eos qui dicunt, Nos facimus, id est, nos
ipsi nos ipsos justificamus. Ubi quidem operamur et
nos: sed illo operante cooperamur, quia misericordia
ejus praevenit nos. Praevenit autem ut sanemur,
quia et subsequetur ut etiam sanati vegetemur:
praevenit ut vocemur, subsequetur ut glorificemur:
praevenit ut pie vivamus, subsequetur ut cum illo
semper vivamus: quiae sine illo nihil possumus facere <note>(Joan. XV, 5)</note>.
Utrumque enim scriptum est: et, <hi>Deus meus, misericordia ejus praeveniet me 
 <note>(Psal.
LVIII, 11)</note>
            </hi>; et <hi>Misericordia tua subsequetur me per
omnes dies vitae meae <note>(Psal. XXII, 6)</note>
            </hi>. Revelemus ergo
ad eum viam nostram confessione, non defensione
laudemus. Si enim non est ipsius via, sed nostra,
procul dubio non est recta. Revelemus eam confitendo;
quia non eum latet, etiamsi operire conemur.
Bonum est autem confiteri Domino <note>(Psal. XCI, 2)</note>.
</p>
          </div3>
        </div2>

<div2>
          <head>CAPUT XXXII.</head>
<div3>
            <head>36.</head>
            <p>
 <hi>Superbia etiam in recte factis
cavenda. Liberum arbitrium non tollitur cum gratia
praedicatur.</hi> Ita enim quod ei placet dabit nobis,
si quod ei displicet in nobis, displiceat et nobis.
Avertet, sicut scriptum est, semitas nostras a via sua <note>(Psal. XLIII, 19)</note>,
et nostram faciet esse quae sua
est; quoniam ab ipso praebetur credentibus in eum,
et sperantibus in eum ut ipse faciat. Ipsa est enim
via justa, quam ignorantes qui <hi>zelum Dei habent, sed
non secundum scientiam; et suam volentes constituere
justitiam, justitiae Dei non sunt subjecti. Finis enim
legis Christus, ad justitiam omni credenti <note>(Rom. X,
2-4)</note>
            </hi>, qui dixit, <hi>Ego sum via <note>(Joan. XIV, 6)</note>
            </hi>. In qua jam
ambulantes tamen terruit vox divina, ne quasi de
propriis in ea viribus extollantur. Nam quibus propter
hoc ait Apostolus, <hi>Cum timore et tremore vestram
ipsorum operamini salutem; Deus enim est qui
operatur in vobis et velle et operari, pro bona voluntate <note>(Philipp. II, 12, 13)</note>
            </hi>:
eis propter hoc ipsum dicit
etiam Psalmus, <hi>Servite Domino in timore, et exsultate
ei cum tremore; apprehendite disciplinam, ne
quando irascatur Dominus, et pereatis de via justa, cum
exarserit in brevi ira ejus super vos.</hi> Non ait, <hi>ne quando
irascatur Dominus,</hi> et non vobis ostendat viam justam,
<pb n="0265"/>
aut, non vos introducat in viam justam: sed jam illic
ambulantes sic terrere potuit ut diceret, <hi>ne pereatis
de via justa.</hi> Unde, nisi quia superbia, quod toties
dixi, et saepe dicendum est, etiam in ipsis recte factis
cavenda est, id est, in ipsa via justa; ne homo
dum quod Dei est deputat suum, amittat quod Dei
est, et redeat ad suum? Ideo, quo psalmus iste concluditur,
faciamus: <hi>Beati omnes qui confidunt in eo <note>(Psal. II, 11-13)</note>
            </hi>:
utique ut ipse faciat, ipse ostendat
viam suam, cui dicitur, <hi>Ostende nobis, Domine, misericordiam
tuam:</hi> et ipse det salutem, ut ambulare
possimus, cui dicitur, <hi>Et salutare tuum da nobis <note>(Psal.
LXXXIV, 8)</note>
            </hi>: ipse in eadem via deducat, cui dicitur, <hi>Deduc me, Domine, in via tua, et ambulabo in veritate
tua 
 <note>(Psal. LXXXV, 11)</note>
            </hi>: ipse ad illa, quo via ducit,
promissa perducat, cui dicitur, <hi>Etenim illuc manus
tua deducet me, et perducet me dextera tua <note>(Psal.
CXXXVIII, 10)</note>
            </hi>: ipse ibi pascat recumbentes cum Abraham,
Isaac, et Jacob, de quo dictum est, <hi>Faciet eos
recumbere, et transibit, et ministrabit eis <note>(Luc XII, 37)</note>
            </hi>.
Non enim, cum ista commemoramus, arbitrium voluntatis
tollimus, sed Dei gratiam praedicamus. Cui
enim prosunt ista nisi volenti, sed humiliter volenti,
non se de voluntatis viribus, tanquam ad perfectionem
justitiae sola sufficiat, extollenti?
</p>
          </div3>
        </div2>

<div2>
          <head>CAPUT XXXIII.</head>
<div3>
            <head>37.</head>
            <p>
 <hi>Esse sine ullo omnino peccato
nondum aequat hominem Deo.</hi> Absit autem ut ei dicamus,
quod a quibusdam contra se dici ait,  « comparari
hominem Deo, si absque peccato esse asseratur »:
quasi vero angelus, quia absque peccato est,
comparetur Deo. Ego quidem hoc sentio, quia etiam
cum fuerit in nobis tanta justitia, ut ei addi omnino
nihil possit, non aequabitur creatura Creatori. Si autem
aliqui putant tantum nostrum futurum esse provectum,
ut in Dei substantiam convertamur, et hoc
efficiamur prorsus quod ille est: viderint quemadmodum
astruant sententiam suam; mihi hoc fateor
non esse persuasum.
</p>
          </div3>
        </div2>

<div2>
          <head>CAPUT XXXIV.</head>
<div3>
            <head>38.</head>
            <p>
 <hi>Verissime dicimus nos non
esse sine peccato. Nec modestiae causa mentiendum.
Laus humilitatis in parte non est ponenda falsitatis.</hi> 
Jam sane hoc multum faveo libri hujus auctori, quod
adversus eos qui dicunt,  « Rationabile quidem videtur
esse quod asseris, sed superbum est dici hominem
absque peccato esse posse; »  ita respondet,
ut omnino si verum est, nullo modo superbum esse
dicendum sit. Ait enim acutissime atque verissime:
 « In qua magis parte humilitas collocanda est? Sine
dubio, falsitatis, si in ea quae veritatis probatur esse
superbia est. »  Ac per hoc placet illi, et recte placet,
ut in parte veritatis, non in parte falsitatis magis
humilitas collocetur. Ex quo est consequens ut
ille qui dixit, <hi>Si dixerimus quia peccatum non habemus,
<pb n="0266"/>
nos ipsos decipimus, et veritas in nobis non est <note>(I Joan. I, 8)</note>
            </hi>;
verum dixisse minime dubitetur, ne
causa humilitatis hoc falsum dixisse videatur. Propterea
enim addidit, <hi>Et veritas in nobis non est:</hi> cum
forte sufficeret dicere, <hi>Nos ipsos decipimus;</hi> nisi attenderet
quosdam putare posse, ideo dictum, <hi>nos
ipsos decipimus,</hi> quia etiam de vero bono qui se
laudat extollitur. Addendo itaque, <hi>Et veritas in nobis
non est,</hi> manifeste ostendit, sicut etiam huic rectissime
placet, hoc omnino verum non esse, <hi>si dixerimus
quia peccatum non habemus:</hi> ne humilitas constituta
in parte falsitatis, perdat praemium veritatis.</p>
          </div3>
<div3>
            <head>39.</head>
            <p>
 Porro autem quod Dei causam sibi agere videtur,
defendendo naturam; non attendit quod eamdem
naturam sanam esse dicendo, medici repellit misericordiam.
Ipse est autem creator ejus, qui salvator
ejus. Non ergo debemus sic laudare creatorem, ut
cogamur, imo vere convincamur dicere superfluum
salvatorem. Naturam itaque hominis dignis laudibus
honoremus, easque laudes ad creatoris gloriam referamus:
sed quia nos creavit, ita simus grati, ut
non simus, quia sanat, ingrati. Vitia sane nostra
quae sanat, non divino operi, sed humanae voluntati
justaeque illius vindictae tribuamus: sed ut in nostra
potestate fuisse ne acciderent confitemur, ita ut sanentur
in illius magis esse misericordia quam in nostra
potestate fateamur. Hanc iste misericordiam et
medicinale Salvatoris auxilium tantum in hoc ponit,
ut ignoscat commissa praeterita, non ut adjuvet ad
futura vitanda. Hic perniciosissime fallitur: hic, etsi
nesciens, prohibet nos vigilare et orare ne intremus
in tentationem, cum hoc ne nobis accidat, in nostra
tantum potestate esse contendit.
</p>
          </div3>
        </div2>

<div2>
          <head>CAPUT XXXV.</head>
<div3>
            <head>40.</head>
            <p>
 <hi>Quorumdam cur scripta
peccata. Desperatio in peccatis perdere se putat si quid
non fecerit quo instigat libido. An sancti mortui sint
sine peccato.</hi>  « Quorumdam »  sane  « exempla, quos
peccasse legimus, »  non  « ideo scripta »  dicit, qui
sanum sapit,  « ut ad desperationem non peccandi
valeant, et securitatem peccandi nobis quodam modo
praebere videantur: »  sed ut disceremus, vel poenitendi
humilitatem, vel etiam in talibus lapsibus non
desperandam salutem. Quidam enim in peccata prolapsi
desperatione plus pereunt, nec solum poenitendi
negligunt medicinam, sed ad explenda inhonesta
et nefaria desideria servi libidinum et sceleratarum
cupiditatum fiunt; quasi perdant, si non fecerint,
quod instigat libido, cum eos jam maneat certa
damnatio. Adversus hunc morbum nimium periculosum
et exitiabilem, valet commemoratio peccatorum
etiam in quae justi sanctique prolapsi
sunt.</p>
          </div3>
<div3>
            <head>41.</head>
            <p>
 Sed acute videtur interrogare,  « quomodo istos
sanctos de hac vita abiisse credendum sit, cum peccato,
an sine peccato. »  Ut si responsum fuerit, Cum
peccato, putetur eos secuta damnatio, quod nefas
est credere; si autem sine peccato dictum fuerit eos
<pb n="0267"/>
exisse de hac vita, probet hominem saltem propinquante
morte fuisse sine peccato in hac vita. Ubi parum
attendit, cum sit acutissimus, non frustra etiam
justos in oratione dicere, <hi>Dimitte nobis debita nostra,
sicut et nos dimittimus debitoribus nostris:</hi> Dominumque
Christum, cum eamdem orationem docendo explicuisset,
veracissime subdidisse, <hi>Si enim dimiseritis
peccata hominibus, dimittet vobis Pater vester peccata
vestra.</hi> Per hoc enim quotidianum spirituale
quodam modo incensum, quod ante Deum in altare
cordis, quod sursum habere admonemur, infertur,
etiamsi non hic vivatur sine peccato, licet mori sine
peccato, dum subinde venia deletur, quod subinde
ignorantia vel infirmitate committitur.
</p>
          </div3>
        </div2>

<div2>
          <head>CAPUT XXXVI.</head>
<div3>
            <head>42.</head>
            <p>
 <hi>Sancta virgo Maria sine ullo
vixit peccato. Nullus praeterea sanctorum absque peccato.</hi> 
Deinde commemorat eos,  « qui non modo non peccasse,
verum etiam juste vixisse referuntur, Abel,
Enoch, Melchisedech, Abraham, Isaac, Jacob, Jesu Nave,
Phinees, Samuel, Nathan, Elias, Joseph, Elisaeus,
Micheas, Daniel, Ananias, Azarias, Misael, Ezechiel,
Mardochaeus, Simeon, Joseph cui desponsata erat
virgo Maria, Joannes. »  Adjungit etiam feminas,
 « Debboram, Annam Samuelis matrem, Judith,
Esther, alteram Annam filiam Phanuel, Elisabeth,
ipsam etiam Domini ac Salvatoris nostri Matrem,
quam »  dicit  « sine peccato confiteri necesse esse
pietati. »  Excepta itaque sancta virgine Maria, de
qua propter honorem Domini nullam prorsus cum de
peccatis agitur, haberi volo quaestionem: unde
enim scimus quid ei plus gratiae collatum fuerit ad
vincendum omni ex parte peccatum, quae concipere
ac parere meruit, quem constat nullum habuisse peccatum?
hac ergo Virgine excepta, si omnes illos sanctos
et sanctas, cum hic viverent, congregare possemus
et interrogare utrum essent sine peccato, quid
fuisse responsuros putamus? utrum hoc quod iste
dicit, an quod Joannes apostolus? Rogo vos, quantalibet
fuerint in hoc corpore excellentia sanctitatis,
si hoc interrogari potuissent, nonne una voce clamassent, <hi>Si dixerimus quia peccatum non habemus,
nos ipsos decipimus, et veritas in nobis non est?</hi> 
 An
illud humilius responderent fortasse, quam verius?
Sed huic jam placet, et recte placet,  « laudem humilitatis
in parte non ponere falsitatis. »  Itaque hoc
si verum dicerent, haberent peccatum; quod humiliter
quia faterentur, veritas in eis esset: si autem
hoc mentirentur, nihilominus haberent peccatum,
quia veritas in eis non esset.
</p>
          </div3>
        </div2>

<div2>
          <head>CAPUT XXXVII.</head>
<div3>
            <head>43.</head>
            <p>
 <hi>Cur non omnium peccata
Scriptura commemoraverit.</hi>  « Dicent forsitan, »  inquit,
 « Numquid omnium potuit Scriptura commemorare
peccata? »  Et verum ei dicent, quicumque dicent:
<pb n="0268"/>
nec eum contra hoc aliquid validum video respondisse;
quamvis videam tacere noluisse. Quid
enim dixerit, quaeso, attendite. « Hoc, »  inquit,
 « recte potest dici de his quorum neque bonorum
neque malorum Scriptura sit memor: de illis vero
quorum justitiae meminit, et peccatorum sine dubio
meminisset, si qua eos peccasse sensisset. » 
Dicat ergo non pertinuisse ad justitiam tantam illorum
fidem, qui magna multitudine praecedentes et
consequentes cum laudibus Domini asellum, etiam
inter frementes quare hoc facerent inimicos, clamabant
dicentes, <hi>Hosanna filio David</hi>; <hi>benedictus qui
venit in nomine Domini <note>(Matth. XXI, 9)</note>
            </hi>. Audeat ergo
dicere iste, si potest, neminem fuisse in tanta illa
multitudine, qui ullum haberet omnino peccatum.
Quod si absurdissimum est dicere, cur nulla peccata
eorum Scriptura commemoravit, quae tantum bonum
fidei ipsorum commemorare curavit?</p>
          </div3>
<div3>
            <head>44.</head>
            <p>
 Sed hoc etiam forsitan ipse vidit, et ideo subjecit
atque ait:  « Sed esto, aliis temporibus turbae
numerositate omnium dissimulaverit peccata contexere:
in ipso statim mundi primordio, ubi nonnisi
quatuor homines erant, quid, »  inquit,  « dicimus,
cur non omnium voluerit delicta memorare? Utrumne
ingentis multitudinis causa, quae nondum erat?
an quia illorum tantum qui commiserant meminit,
illius vero qui nulla commiserat meminisse non potuit? » 
Adhuc adjungit verba, quibus ista sententia
uberius et planius astruatur:  « Certe, »  inquit,  « primo
in tempore Adam et Eva, ex quibus Cain et Abel
nati sunt, quatuor tantum homines fuisse referuntur:
peccavit Eva, Scriptura hoc prodidit, Adam quoque
deliquit, eadem Scriptura non tacuit <note>(Gen. III)</note>:
sed et Cain peccasse, ipsa aeque Scriptura testata
est <note>(Id. IV)</note>: quorum non modo peccata, verum
etiam peccatorum indicat qualitatem. Quod si et Abel
peccasset, et hoc sine dubio Scriptura dixisset: sed
non dixit; ergo nec ille peccavit; quin etiam justum
ostendit. Credamus igitur quod legimus, et quod
non legimus, nefas credamus astruere. » 
</p>
          </div3>
        </div2>

<div2>
          <head>CAPUT XXXVIII.</head>
<div3>
            <head>45.</head>
            <p>
 <hi>Cain ex Eva matre genuisse
cur putatum a quibusdam fuerit. Peccata justorum; et
justus quis esse et sine peccato non esse potest. Si quid
minus est charitatis, ex vitio est.</hi> Haec dicens, parum attendit
quod paulo ante ipse dixerat,  « jam exorta multitudine
generis humani, turbae numerositate potuisse
Scripturam dissimulare omnium peccata contexere. » 
Hoc enim si satis attendisset, videret etiam in uno
homine turbam et multitudinem peccatorum levium,
vel non potuisse, vel si etiam potuit, non debuisse
conscribi. Ea quippe scripta sunt, quibus et modus adhibendus
fuit, et paucis exemplis ad multa necessaria
lector instruendus. Nam cum ipsos tunc homines, licet
adhuc paucos, quot vel qui fuerint, id est, Adam et Eva
quot filios et filias procreaverint, et quae illis nomina
imposuerint Scriptura commemorare noluerit (unde
<pb n="0269"/>
nonnulli parum considerantes quam multa Scriptura
tacite praetereat, ipsum Cain cum matre concubuisse
putaverunt, unde prolem quae commemorata est procrearet,
putantes illis filiis Adam sorores non fuisse,
quia eas Scriptura tunc tacuit, postea recapitulando
inferens quod praetermiserat, Adam filios et filias
procreasse <note>(Gen. V, 4)</note>, nec tempus quo nati sunt,
nec numerum, nec vocabula ostendens): ita nec
commemorandum fuit, si Abel, quamvis merito justus
appellatus est, paulo immoderatius aliquando risit,
vel animi remissione jocatus est, vel vidit aliquid ad
concupiscendum, vel aliquanto immoderatius poma
decerpsit, vel plusculo cibo crudior fuit, vel cum
oraret cogitavit aliquid unde ejus in aliud avocaretur
intentio, et quoties illi ista ac similia multa subrepserint.
An forte peccata non sunt, de quibus generaliter
cavendis atque cohibendis admonemur praecepto apostolico,
ubi dicit, <hi>Non ergo regnet peccatum in vestro
mortali corpore ad obediendum desideriis ejus <note>(Rom. VI,
12)</note>
            </hi>? His quippe ne obediamus ad ea quae non licent,
vel minus decent, quotidiana et perpetua conflictatione
certandum est. Nam utique ex hoc vitio mittitur,
vel dimittitur oculus, quo non oportet: quod vitium
si convaluerit et praevaluerit, etiam adulterium perpetratur
in corpore, quod in corde tanto fit citius,
quanto est cogitatio celerior, et nullum impedimentum
morarum. Hoc peccatum, id est, hunc vitiosae
affectionis appetitum qui magna ex parte frenarunt,
ut non obedirent desideriis ejus, nec exhiberent ei
membra sua arma iniquitatis, etiam justi appellari
meruerunt; et hoc, adjutorio gratiae Dei. Verum quia
saepe in levissimis et aliquando incautis obrepit peccatum;
et justi fuerunt, et sine peccato non fuerunt.
Postremo si in Abel justo charitas Dei, qua una vere
justus est quicumque justus est, adhuc erat quo posset
et deberet augeri, quidquid minus erat, ex
vitio erat. Et cui non minus sit, donec ad illam ejus
fortitudinem veniatur, ubi tota hominis absorbeatur
infirmitas?
</p>
          </div3>
        </div2>

<div2>
          <head>CAPUT XXXIX.</head>
<div3>
            <head>46.</head>
            <p>
 <hi>Idem tractatur argumentum.</hi> 
Magna plane sententia conclusit hunc locum cum
ait: <hi>Credamus igitur quod legimus, et quod non legimus,
nefas credamus astruere, quod de cunctis etiam
dixisse sufficiat.</hi> Contra ego dico, nec omne quod legimus
credere nos debere, propter illud quod Apostolus
ait, <hi>Omnia legite, quae bona sunt tenete <note>(I Thess. V,
21)</note>
            </hi>; et astruere aliquid etiam quod non legimus, nefas
non esse. Possumus enim aliquid bona fide testes
astruere quod experti sumus, etiam si forte non legimus.
Hic fortasse respondet, <hi>Ego cum hoc dicerem, de
Scripturis sanctis agebam.</hi> O utinam, non dico aliud
quam in illis Litteris legit, verum contra id quod legit,
nihil vellet astruere! fideliter et obedienter audiret
quod scriptum est, <hi>Per unum hominem peccatum
intravit in mundum, et per peccatum mors; et ita in
<pb n="0270"/>
omnes homines pertransiit, in quo omnes peccaverunt <note>(Rom. V, 12)</note>
            </hi>:
et non infirmaret tanti medici gratiam,
dum fateri non vult naturam humanam esse vitiatam.
O utinam sicut christianus legeret, praeter Jesum
Christum nullum esse nomen sub coelo, in quo oportet
salvos fieri nos <note>(Act. IV, 12)</note>: et non possibilitatem naturae
humanae ita defenderet, ut homo per liberum arbitrium
etiam sine isto nomine salvus esse posse credatur!
</p>
          </div3>
        </div2>

<div2>
          <head>CAPUT XL.</head>
<div3>
            <head>47.</head>
            <p>
 <hi>Christum ad quid necessarium
nobis fuisse putavit Pelagius.</hi> Sed putat fortasse ideo
necessarium esse Christi nomen, ut per ejus Evangelium
discamus quemadmodum vivere debeamus, non etiam
ut ejus adjuvemur gratia, quo bene vivamus. Vel hinc
saltem confiteatur esse miserabiles tenebras in animo
humano, qui scit quemadmodum debeat leonem domare,
et nescit quemadmodum vivere. An et hoc ut
sciat sufficit ei liberum arbitrium lexque naturalis?
Haec est sapientia verbi, qua evacuatur crux Christi.
Sed qui dixit, <hi>Perdam sapientiam sapientum;</hi> quia ista
crux non potest evacuari, profecto istam sapientiam
per stultitiam praedicationis, qua credentes sanantur,
evertit <note>(I Cor. I, 17, 19, 21)</note>. Si enim possibilitas naturalis
per liberum arbitrium, et ad cognoscendum
quomodo vivere debeat, et ad bene vivendum sufficit
sibi; <hi>ergo Christus gratis mortuus est <note>(Galat. II, 21)</note>
            </hi>; <hi>ergo evacuatum est scandalum crucis.</hi> 
 Cur non etiam
ego hic exclamem? imo exclamabo, et istis increpitabo
dolore christiano: Evacuati estis a Christo, qui in
natura justificamini, a gratia excidistis <note>(Id. V, 11, 4)</note>:
ignorantes enim Dei justitiam, et vestram volentes
constituere, justitiae Dei non estis subjecti. Sicut enim
finis legis, ita etiam naturae humanae vitiosae salvator
Christus est, ad justitiam omni credenti <note>(Rom. X, 3 et 4)</note>.
</p>
          </div3>
        </div2>

<div2>
          <head>CAPUT XLI.</head>
<div3>
            <head>48.</head>
            <p>
 Omnes <hi>quomodo accipiendum,
in verbis Apostoli, de quibus movetur quaestio.</hi> Quod
autem sibi opposuit ab eis dici, contra quos loquitur, <hi>Omnes enim peccaverunt 
 <note>(Id., III, 23)</note>
            </hi>: manifestum est
quod <hi>de his dicebat Apostolus qui tunc erant, hoc est,
de Judaeis et Gentibus.</hi> Sed plane illud quod commemoravi, <hi>Per unum hominem peccatum intravit in mundum,
et per peccatum mors; et ita in omnes homines pertransiit,
in quo omnes peccaverunt;</hi> 
 et antiquos et
recentiores, et nos et posteros nostros sententia ista
complectitur. Ponit etiam illud testimonium, unde
probet cum dicuntur <hi>omnes,</hi> non semper omnes omnino
nullo praetermisso intelligi oportere. « <hi>Sicut per
unius,</hi> »  inquit,  « <hi>delictum in omnes homines in
condemnationem; sic et per unius justitiam in omnes
homines in justificationem vitae. »  Cum per Christi,</hi> 
inquit, <hi>justitiam, non omnes, sed eos tantum qui illi
obedire voluerunt, et Baptismi ejus ablutione purgati
sunt, sanctificatos esse non dubium sit.</hi> Non plane isto
testimonio probat quod vult. Nam sicut dictum est, <hi>Sicut per unius delictum in omnes homines in condemnationem,</hi> 
ut nullus praetermitteretur: sic et in eo
quod dictum est, <hi>per unius justitiam in omnes homines
in justificationem vitae <note>(Id. V, 18)</note>
            </hi>, nullus praetermissus
est: non quia omnes in eum credunt et Baptismo ejus
abluuntur, sed quia nemo justificatur nisi in eum
<pb n="0271"/>
credat et Baptismo ejus abluatur. Itaque <hi>omnes</hi> dictum
est, ne aliquo modo alio praeter ipsum quisquam
salvus fieri posse credatur. Sicut enim uno litterarum
magistro in civitate constituto, rectissime dicimus,
Omnes iste hic litteras docet; non quia omnes cives
litteras diseunt, sed quia nemo discit, nisi quem ille
docuerit: sic nemo justificatur, nisi quem justificaverit
Christus.
</p>
          </div3>
        </div2>

<div2>
          <head>CAPUT XLII.</head>
<div3>
            <head>49.</head>
            <p>
 <hi>Potest homo sine peccato esse,
sed auxiliante gratia. Possibilitas in sanctis simul cum
effectu provenit.--Sed esto,</hi> inquit, <hi>consentiam quia omnes
peccatores fuisse testatur. Dicit enim quid fuerint,
non quod aliud esse non potuerint. Quamobrem et si
omnes homines peccatores,</hi> inquit, <hi>possent probari, definitioni
tamen nostrae nequaquam id obesset, qui non
tam quid homines sint, quam quid possent esse defendimus.</hi> 
Hic recte facit, aliquando consentire, quia non
justificabitur in conspectu Dei omnis vivens <note>(Psal. CXLII,
2)</note>. Non tamen ibi esse quaestionem, sed in ipsa non
peccandi possibilitate contendit, in qua nec nos adversus
eum certare opus est. Nam neque illud nimis
curo, utrum fuerint hic aliqui, vel sint, vel esse possint,
qui perfectam, cui nihil addendum esset, habuerint,
vel habeant, vel habituri sint charitatem Dei
(ipsa est enim verissima, plenissima, perfectissimaque
justitia); quoniam id, quod voluntate hominis
adjuta per Dei gratiam fieri posse confiteor et defendo,
quando vel ubi vel in quo fiat, nimium certare
non debeo. Neque de ipsa possibilitate contendo,
cum sanata et adjuta hominis voluntate possibilitas
ipsa simul cum effectu in sanctis proveniat, dum
charitas Dei, quantum plenissime natura nostra sana
atque purgata capere potest, diffunditur in cordibus
nostris per Spiritum sanctum, qui datus est nobis <note>(Rom. V, 5)</note>.
Melius itaque Dei causa agitur (quam se
iste agendo dicit defensare naturam), cum et creator
et salvator agnoscitur, quam cum defensa velut sana
viribusque integris creatura opitulatio salvatoris inanitur.
</p>
          </div3>
        </div2>

<div2>
          <head>CAPUT XLIII.</head>
<div3>
            <head>50.</head>
            <p>
 <hi>Deus non jubet impossibilia.</hi> 
Verum est autem quod ait, <hi>Quod Deus tam bonus
quam justus talem hominem fecerit, qui peccati malo
carere sufficeret, sed si voluisset.</hi> Quis enim eum nescit
sanum et inculpabilem factum, et libero arbitrio atque
ad juste vivendum potestate libera constitutum? Sed
nunc de illo agitur, quem semivivum latrones in via
reliquerunt, qui gravibus saucius confossusque vulneribus
non ita potest ad justitiae culmen ascendere,
sicut potuit inde descendere: qui etiam si jam in stabulo
est, adhuc curatur <note>(Luc. X, 30, 34)</note>. Non igitur
Deus impossibilia jubet: sed jubendo admonet, et
facere quod possis, et petere quod non possis. Jam
nunc videamus unde possit, unde non possit. Iste dicit: <hi>Voluntate non est, quod natura potest.</hi> 
 Ego dico:
Voluntate quidem non est homo justus, si natura
potest: sed medicina poterit, quod vitio non potest.
</p>
          </div3>
        </div2>

<div2>
          <head>CAPUT XLIV.</head>
<div3>
            <head>51.</head>
            <p>
 <hi>Status quaestionis inter Pelagianos
<pb n="0272"/>et Catholicos. Antiqui justi eadem qua nos
Christi fide salvati.</hi> Quid ergo jam opus est in pluribus
immorari? Veniamus interius ad causam,
quam in hac duntaxat quaestione vel solam, vel
pene solam cum istis habemus. Sicut enim ipse
dicit,  « ad quod nunc agit non pertinere ut quaeratur,
utrum fuerint, vel sint aliqui homines in hac vita
sine peccato, sed utrum esse potuerint, sive possint: » 
ita ego etiamsi fuisse vel esse consentiam,
nullo modo tamen potuisse vel posse confirmo, nisi
justificatos gratia Dei per Jesum Christum Dominum
nostrum et hunc crucifixum. Ea quippe fides justos
sanavit antiquos, quae sanat et nos, id est, mediatoris
Dei et hominum hominis Jesu Christi; fides sanguinis
ejus, fides crucis ejus, fides mortis et resurrectionis
ejus. <hi>Habentes</hi> ergo <hi>eumdem spiritum fidei,
et nos credimus, propter quod et loquimur <note>(II Cor. IV, 13)</note>
            </hi>.</p>
          </div3>
<div3>
            <head>52.</head>
            <p>
 Iste vero objecta sibi quaestione, in qua revera
intolerabilis videtur cordibus christianis, quid respondeat
attendamus. Ait enim:  « Sed hoc est quod
multos movet, inquies, quod non per Dei gratiam
hominem sine peccato esse posse defendis. »  Prorsus
hoc est quod movet, hoc est quod objicimus. Rem
ipsam dicit; hoc omnino aegerrime sustinemus: hinc
a Christianis talia disputari, ea quam in alios et in
ipsos habemus, dilectione non ferimus. Audiamus
igitur quomodo se ab objectione quaestionis hujus
expediat. « O ignorantiae caecitas, »  inquit,  « o imperitae
mentis ignavia, quae id sine Dei gratia defensari
existimat, quod Deo tantum audiat debere reputari! » 
Si nesciremus quae sequantur, his tantummodo auditis,
falsa nos de illis, jactante fama et quibusdam
fratribus idoneis testibus asseverantibus, credidisse
putaremus. Quid enim dici brevius potuit et verius,
quam possibilitatem non peccandi, quantacumque
est vel erit in homine, nonnisi Deo debere reputari?
Hoc et nos dicimus, jungamus dexteras.
</p>
          </div3>
        </div2>

<div2>
          <head>CAPUT XLV.</head>
<div3>
            <head>53.</head>
            <p>
 <hi>Alias expendit similitudines
et ratiocinationes Pelagii.</hi> An audienda sunt caetera?
Audienda plane, et corrigenda utique vel cavenda.
 « Nam cum dicitur, »  inquit,  « ipsum posse, arbitrii
humani omnino non esse, sed auctoris naturae, Dei
scilicet; ecqui fieri potest ut absque Dei gratia intelligatur,
quod ad Deum proprie pertinere censetur? » 
Jam coepit apparere quid dicat: sed ne forte
fallamur, latius id explanat et clarius. « Sed ut hoc
manifestius, »  inquit,  « fiat, paulo latius disputandum
est. Dicimus enim cujusque rei possibilitatem,
non tam in arbitrii humani potestate, quam in naturae
necessitate consistere. »  Exemplis etiam vel
similitudinibus quid dicat illustrat:  « Ut puta »  inquit,
 « loqui possum: quod loqui possum, meum
non est; quod loquor, meum est, id est, propriae
voluntatis: et quia quod loquor, meum est, utrumque
facere possum, id est, et loqui et non loqui:
quia vero quod loqui possum, meum non est, id est,
<pb n="0273"/>
arbitrii mei atque voluntatis, necesse est me semper
loqui posse; et si voluero non posse loqui, non
possum tamen non posse loqui, nisi forte membrum
illud adimam, quo loquendi impleri officium potest. » 
Multa quidem dici possent, quibus, si velit, homo
adimat sibi possibilitatem loquendi, non adempto
illo membro quo loquimur. Velut si aliquid fiat unde
vox ipsa tollatur, loqui nemo poterit manentibus
membris: non enim vox hominis membrum est:
vexato sane aliquo interiore membro fieri potest,
non adempto. Sed ne verbo premere videar, mihique
contentiose dicatur, Etiam vexare adimere est:
possumus quidem id efficere et ore aliquibus vinculis
sic clauso atque obserato, ut id aperire minime valeamus,
neque ut aperiatur in nostra sit potestate,
cum in potestate fuerit ut clauderetur manente integritate
et sanitate membrorum.
</p>
          </div3>
        </div2>

<div2>
          <head>CAPUT XLVI.</head>
<div3>
            <head>54.</head>
            <p>
 <hi>Necessitas non pugnat cum arbitrio
voluntatis.</hi> Sed quid ad nos? Videamus quid exinde
contexat:  « Voluntatis enim arbitrio, »  inquit,  « ac deliberatione
privatur, quidquid naturali necessitate constringitur. » 
Et hic nonnulla quaestio est. Per enim
absurdum est, ut ideo dicamus non pertinere ad
voluntatem nostram quod beati esse volumus, quia
id omnino nolle non possumus, nescio qua et bona
constrictione naturae: nec dicere audemus, ideo
Deum non voluntatem, sed necessitatem habere justitiae,
quia non potest velle peccare.
</p>
          </div3>
        </div2>

<div2>
          <head>CAPUT XLVII.</head>
<div3>
            <head>55.</head>
            <p>
 <hi>Idem tractatur argumentum.</hi> 
Attendite etiam quae sequuntur:  « Hoc, »  inquit,
 « et de auditu, odoratu, vel visu sentiri possibile est,
quod audire, odorari, videre potestatis nostrae sit;
posse vero audire, vel odorari, vel videre potestatis
nostrae non sit, sed in naturali necessitate consistat. » 
Aut ego non intelligo quid dicat, aut ipse. Quomodo
enim in potestate nostra non est videndi possibilitas,
si in potestate nostra est non videndi necessitas,
quia in potestate est caecitas, qua id ipsum videre
posse nobis, si volumus, adimamus? Quomodo
autem in potestate nostra est videre, si velimus,
cum etiam salva integritate naturae corporis oculorumque
nostrorum, nec volentes videre possimus,
sive per noctem luminibus quae forinsecus adhibentur
ademptis, sive nos quisquam in tenebroso loco
aliquo includat? Item si quod audire possumus vel
non possumus, in nostra potestate non est, sed in
naturae constrictione; quod vero audimus vel non
audimus, hoc est propriae voluntatis: cur non attendit,
quanta audiamus inviti, quae penetrant in sensum
nostrum etiam auribus obturatis, sicuti est de proximo
serrae stridor, vel grunnitus suis? Quanquam
obturatio aurium ostendit, non in potestate nostra
esse, apertis auribus non audire: facit etiam fortasse
talis obturatio quae ipsum sensum nostrum adimat,
ut in nostra potestate sit etiam audire non posse.
<pb n="0274"/>
De odoratu autem quod dicit, nonne parum attendit,
 « non esse in nostra potestate posse odorari vel non
posse, sed in nostra potestate esse, »  hoc est, in
libera voluntate,  « odorari vel non odorari: »  cum
inter odores graves et molestos quando constituti
fuerimus, si quis nos illic manibus ligatis constituat,
servata prorsus integritate ac salute membrorum
velimus non odorari, nec omnino possimus; quia
cum spiritum ducere cogimur; simul et odorem
quem nolumus, trahimus?
</p>
          </div3>
        </div2>

<div2>
          <head>CAPUT XLVIII.</head>
<div3>
            <head>56.</head>
            <p>
 <hi>Gratiae adjutorium in natura
integra.</hi> Sicut ergo istae similitudines falsae sunt, ita
et illud propter quod eas voluit adhibere. Sequitur
enim et dicit:  « Simili ergo modo de non peccandi
possibilitate intelligendum est, quod non peccare
nostrum sit, posse vero non peccare non nostrum. » 
Si de integra et sana hominis natura loqueretur,
quam modo non habemus <note>( <hi>Spe enim salvi facti sumus;
spes autem quae videtur non est spes: si autem quod
non videmus speramus, per patientiam exspectamus [Rom. VIII, 24, 25]</hi> 
)</note>, nec sic recte diceret, quod non
peccare nostrum tantummodo sit, quamvis peccare
nostrum esset: nam et tunc esset adjutorium Dei,
et tanquam lumen sanis oculis quo adjuti videant, se
praeberet volentibus. Quia vero de hac vita disputat,
ubi corpus quod corrumpitur, aggravat animam,
et deprimit terrena inhabitatio sensum multa cogitantem <note>(Sap. IX, 15)</note>;
miror quo corde, etiam sine
adjutorio medicinae Salvatoris nostri, nostrum putet
esse non peccare, posse vero non peccare naturae
esse contendat, quam sic apparet esse vitiatam, ut
hoc majoris vitii sit non videre.
</p>
          </div3>
        </div2>

<div2>
          <head>CAPUT XLIX.</head>
<div3>
            <head>57.</head>
            <p>
 <hi>Omnipotentiae Dei nihil adimit
quod nec peccare, nec mori, nec seipsum occidere potest.</hi> 
 « Quia non peccare, »  inquit,  « nostrum est, possumus
peccare et non peccare. »  Quid, si alius dicat,
Quia nolle infelicitatem, nostrum est, possumus eam
et nolle et velle? Et tamen eam velle omnino non
possumus. Quis enim ullo modo velle esse possit
infelix, etiamsi aliud vult ubi eum et nolentem
infelicitas consequatur? Deinde, quia Dei multo magis
est non peccare, num audebimus cum dicere et
peccare posse et non peccare? Absit a nobis ut Deum
peccare posse dicamus. Non enim, ut stulti putant,
ideo non erit omnipotens, quia nec mori potest, et
negare se ipsum non potest <note>(II Tim. II, 13)</note>. Quid
est ergo quod loquitur, et quibus locutionum regulis
conatur persuadere, quod non vult considerare? Adhuc
addit et dicit:  « Quia vero posse non peccare,
nostrum non est; et si voluerimus non posse non
peccare, non possumus non posse non peccare. » 
Intorte hoc dixit, et ideo subobscure. Sed ita posset
dici planius: Quia posse non peccare, nostrum non
est; seu velimus, seu nolimus, possumus non peccare.
Non enim ait, Seu velimus, seu nolimus. non
<pb n="0275"/>
peccamus; sine dubio enim peccamus, si volumus:
sed tamen velimus nolimus, habere nos asserit non
peccandi possibilitatem, quam naturae insitam dicit.
Sed de homine sanis pedibus tolerabiliter dici potest,
velit nolit habet ambulandi possibilitatem: confractis
vero, et si velit, non habet. Vitiata est natura
de qua loquitur. Quid superbit terra et cinis <note>(Eccli.
X, 9)</note>? Vitiata est, medicum implorat: <hi>Salvum me
fac, Domine,</hi> clamat <note>(Psal. XI, 2)</note>: <hi>Sana animam
meam,</hi> clamat <note>(Psal. XL, 5)</note>. Quid intercludit has
voces, ut defendendo quasi praesentem possibilitatem,
futuram impediat sanitatem?
</p>
          </div3>
        </div2>

<div2>
          <head>CAPUT L.</head>
<div3>
            <head>58.</head>
            <p>
 <hi>Etiam a piis ac Deum timentibus
gratia impugnatur.</hi> Et videte quid adjungat, unde illud
confirmari existimat. « Quia nulla, »  inquit,  « adimere
voluntas potest, quod inseparabiliter insitum probatur
esse naturae. »  Unde ergo illa vox: <hi>Ut non quae vultis illa
faciatis <note>(Galat. V, 17)</note>
            </hi>? Unde etiam illa: <hi>Non enim quod
volo facio bonum; sed quod odi malum, hoc ago?</hi> Ubi est
possibilitas, quae inseparabiliter insita probatur esse
naturae? Ecce homines non ea quae volunt faciunt:
et de non peccando utique agebat, non de volando,
quia homines, non alites erant. Ecce homo quod vult
bonum non agit; sed quod non vult malum, hoc
agit: <hi>velle</hi> illi <hi>adjacet, perficere autem bonum non
adjacet <note>(Rom. VII, 15, 18)</note>
            </hi>. Ubi est possibilitas, quae
inseparabiliter insita probatur esse naturae? Quemlibet
enim in se transfiguret, si de se ipso ista non
dicit Apostolus, hominem certe in se transfigurat.
Ab isto autem ipsa humana natura inseparabilem
nihil peccandi possibilitatem habere defenditur. Sed
his verbis id agitur, etiam a nesciente qui loquitur, non
autem nesciente illo qui haec loquenda incautis etiam
Deum timentibus suggerit, ut evacuetur Christigratia,
humana sibi ad justitiam suam quasi sufficiente natura.
</p>
          </div3>
        </div2>

<div2>
          <head>CAPUT LI.</head>
<div3>
            <head>59.</head>
            <p>
 <hi>Possibilitatem non peccandi
quo sensu Pelagius Dei gratiae tribuerit.</hi> Ut autem
declinetur invidia, qua Christiani pro salute sua
clamant et dicunt, Quare sine adjutorio gratiae Dei
dicis hominem posse non peccare? <hi>Ipsa,</hi> inquit, <hi>non
peccandi possibilitas non tam in arbitrii potestate, quam
in naturae necessitate est. Quidquid in naturae necessitate
positum est, ad naturae pertinere non dubitatur auctorem,
utique Deum. Quomodo ergo,</hi> inquit, <hi>absque Dei
gratia dici existimatur, quod ad Deum proprie pertinere
monstratur?</hi> Expressa est sententia quae latebat, non
est quemadmodum possit abscondi. Ideo Dei gratiae
tribuit non peccandi possibilitatem, quia ejus naturae
Deus auctor est, cui possibilitatem non peccandi inseparabiliter
insitam dicit. Cum vult ergo facit, quia
non vult non facit. Ubi enim est inseparabilis possibilitas,
ei accidere non potest voluntatis infirmitas,
vel potius voluntatis adjacentia et perfectionis indigentia.
Si ergo ita est, unde venit, <hi>Velle adjacet,
<pb n="0276"/>
perficere autem bonum non adjacet?</hi> Si enim iste qui
hunc librum scripsit, de illa hominis natura loqueretur,
quae primo inculpata et sana condita est, utcumque
acceptaretur hoc dictum: quanquam inseparabilem
habere possibilitatem, id est, ut ita dicam,
inamissibilem, non debuit illa natura dici, quae vitiari
posset, et medicum quaerere, qui caeci oculos
sanaret, et videndi possibilitatem restitueret, quae
fuerat amissa per caecitatem: quoniam caecus puto
quod velit videre, sed non potest; si autem vult et
non potest, inest voluntas, sed amissa est possibilitas.
</p>
          </div3>
        </div2>

<div2>
          <head>CAPUT LII.</head>
<div3>
            <head>60.</head>
            <p>
 <hi>Idem tractatur argumentum.</hi> 
Adhuc videte quas moles conetur, qua suam sententiam
ducat, irrumpere, si valeret. Objicit enim sibi
quaestionem, dicens:  « Sed caro nobis secundum
Apostolum contraria est <note>(Galat. V, 17)</note>, inquies » .
Deinde respondet:  « Qui fieri potest, ut cuicumque
baptizato sit caro contraria, cum secundum eumdem
Apostolum in carne non esse intelligatur? Ita
enim ait: <hi>Vos autem in carne non estis</hi> »  <note>(Rom. VIII,
9)</note>. Bene, quod baptizatis dicit carnem contrariam
esse non posse; quod utrum verum sit, post videbimus
( <hi>Capite proximo</hi> ): nunc vero quia non potuit penitus
se oblivisci esse christianum, sed id licet tenuiter
recordatus est, recessit a defensione naturae. Ubi
est ergo inseparabilitas possibilitatis? An forte nondum
baptizati in natura hominum non sunt? Hic
prorsus, hic posset evigilare, et si advertat potest. <hi>Qui fieri potest,</hi> 
 inquit, <hi>ut cuicumque baptizato sit caro
contraria?</hi> Ergo non baptizatis potest caro esse contraria.
Exponat quemadmodum; cum sit etiam in
ipsis illa ab eo multum defensa natura: certe vel in
eis concedit esse vitiatam, si jam in baptizatis ille
saucius sanus de stabulo egressus est, aut sanus in
stabulo est, quo eum curandum misericors Samaritanus
advexit <note>(Luc. X, 30-35)</note>. Porro si vel istis concedit
carnem esse contrariam, dicat quid contigerit,
cum sit utrumque, hoc est, et caro et spiritus creatura
unius ejusdemque creatoris, procul dubio bona,
quia boni: nisi quia hoc est vitium, quod propria inflictum
est voluntate; et hoc ut in natura sanetur, eo
ipso opus est salvatore, quo instituta est natura creatore.
Hoc salvatore, eaque illius medicina, qua Verbum
caro factum est, ut habitaret in nobis <note>(Joan. I,
14)</note>, si opus esse fateamur parvis et magnis, id est, a
vagitibus infantum usque ad canos senum; tota quae
inter nos est, hujus quaestionis controversia dissoluta
est.
</p>
          </div3>
        </div2>

<div2>
          <head>CAPUT LIII.</head>
<div3>
            <head>61.</head>
            <p>
 <hi>De qua hic gratia Dei disseratur.
Moriens impius a concupiscentia non liberatur.</hi> 
Nunc jam videamus, utrum et baptizatis legatur caro
esse contraria. Ubi quaero, quibus dicebat Apostolus,
 « <hi>Caro concupiscit adversus spiritum, et spiritus adversus
carnem; haec enim invicem adversantur; ut non ea
quae vultis faciatis <note>(Galat. V, 17)</note>
            </hi>? Ad Galatas, ut opinor,
<pb n="0277"/>
id scripsit: quibus dicit, <hi>Qui ergo tribuit vobis
Spiritum, et virtutes operatur in vobis; ex operibus legis,
an ex auditu fidei <note>(Galat. III, 5)</note>
            </hi>? Unde apparet
eum Christianis loqui, et quibus Deus tribuerat Spiritum:
ergo etiam baptizatis. Ecce et baptizatis caro
invenitur esse contraria, et non adesse possibilitas
illa, quam inseparabiliter insitam dicit esse naturae.
Ubi est quod ait,  « Qui fieri potest ut cuicumque baptizato
sit caro contraria? »  Quomodolibet intelligat
carnem, quia revera non natura ejus quae bona
est, sed vitia carnalia carnis hoc loco nomine nuncupantur;
ecce tamen etiam baptizatis caro contraria
est: et quomodo contraria? Ut non quod volunt faciant.
Ecce adest voluntas in homine; ubi est possibilitas
illa naturae? Fateamur gratiam necessariam,
clamemus, <hi>Miser ego homo, quis me liberabit de corpore
mortis hujus?</hi> Et respondeatur nobis, <hi>Gratia Dei
per Jesum Christum Dominum nostrum <note>(Rom. VII, 24,
25)</note>
            </hi>.</p>
          </div3>
<div3>
            <head>62.</head>
            <p>
 Quando enim istis rectissime dicitur, Quare
sine adjutorio gratiae Dei dicitis hominem posse esse
sine peccato? non tunc de illa gratia quaestio est, qua
est homo conditus; sed de ista, qua fit salvus per
Jesum Christum Dominum nostrum. Fideles enim
orantes dicunt, <hi>Ne nos inferas in tentationem; sed
libera nos a malo <note>(Matth. VI, 13)</note>
            </hi>. Si adest possibilitas,
utquid orant? Aut a quo malo se liberari orant,
nisi maxime <hi>de corpore mortis hujus?</hi> unde non liberat
nisi <hi>gratia Dei per Jesum Christum Dominum nostrum.</hi> 
Non utique de substantia corporis, quae bona
est; sed de vitiis carnalibus, unde non liberatur homo
sine gratia Salvatoris, nec quando per mortem corporis
discedit a corpore. Et hoc ut diceret Apostolus,
quid supra dixerat?  « Video aliam legem in membris
meis repugnantem legi mentis meae, et captivum
me ducentem in lege peccati, quae est in membris
meis »  <note>(Rom. VII, 23)</note>. Ecce quod vitium naturae humanae
inobedientia voluntatis inflixit. Orare sinatur,
ut sanetur. Quid tantum de naturae possibilitate praesumitur?
Vulnerata, sauciata, vexata, perdita est: vera
confessione, non falsa defensione opus habet. Gratia
ergo Dei, non qua instituatur, sed qua restituatur,
quaeratur; quae ab isto sola clamatur non esse
necessaria, cum tacetur. Qui si omnino nihil de gratia
Dei diceret, nec eam quaestionem solvendam sibi
proponeret, ut a se de hac re invidiam removeret,
posset putari hoc quidem sentire, quod veritas habet;
sed non dixisse, quia non ubique omnia dicenda sunt:
proposuit de gratia quaestionem, id respondit quod
habebat in corde; definita quaestio est, non quam
volebamus, sed ubi quid sentiret, dubitabamus.
</p>
          </div3>
        </div2>

<div2>
          <head>CAPUT LIV.</head>
<div3>
            <head>63.</head>
            <p>
 <hi>Dialogismus.</hi> Deinde multis
verbis Apostoli conatur ostendere, unde non est
controversia,  « quod caro ab illo ita saepe  « nominetur,
ut velit intelligi, non substantiam, sed
opera carnis. »  Quid hoc ad rem? Vitia carnis contraria
sunt voluntati hominis: non natura accusatur;
<pb n="0278"/>
sed vitiis medicus quaeritur. Quid est quod interrogat,
 « Quis fecit homini spiritum? »  et respondet sibi,
 « Sine dubio Deus. »  Et item interrogat,  « Carnem
quis creavit? »  itemque respondet,  « Idem, credo,
Deus. »  Interrogat tertio,  « Bonus est qui utrumque
creavit Deus? »  respondet,  « Nulli dubium est. »  Adhuc
interrogat,  « Et utrumque quod bonus auctor
creavit, bonum est? »  et ad hoc respondet,  « Confitendum
est. »  Deinde concludit,  « Si igitur et spiritus
bonus est, et caro bona, ut a bono auctore
condita; qui fieri potest ut duo bona possint sibi
esse contraria? »  Omitto dicere quia tota hujus ratiocinatio
turbaretur, si quis ab eo quaereret, Aestum
et frigus quis fecit? responderet enim, Sine dubio
Deus. Non ego multa interrogo: ipse concludat,
utrum aut ista possint dici non bona, aut non appareant
inter se esse contraria. Hic forte dicit,  « Qualitates
sunt istae substantiarum, non substantiae. » 
Ita est, verum est; sed qualitates naturales, et ad Dei
creaturam sine dubio pertinentes: substantiae quippe
non per se ipsas, sed per suas qualitates, sicut aqua
et ignis, dicuntur sibi esse contrariae. Quid, si ita
sunt caro et spiritus? quod quidem non affirmamus;
sed ut ratiocinationem ejus non necessaria illatione
conclusam ostenderemus, hoc diximus. Possunt enim
et contraria non invicem adversari, sed ex alterutro
temperari et bonam valetudinem reddere: sicut in
corpore siccitas et humiditas, frigus et calor, quorum
omnium temperatione bona corporalis valetudo consistit.
Sed quod contraria est caro spiritui, ut non ea
quae volumus faciamus; vitium est, non natura:
gratia medicinalis quaeratur, et controversia finiatur.</p>
          </div3>
<div3>
            <head>64.</head>
            <p>
 Duo quippe ista bona, a bono Deo condita,
quomodo contra hujus ratiocinationem in non baptizatis
hominibus possunt sibi esse contraria? An et
hoc eum dixisse poenitebit, quod affectu aliquo fidei
christianae locutus est? Cum enim dixit,  « Qui fieri
potest ut cuicumque jam baptizato sit caro contraria; » 
significavit non baptizatis carnem posse esse
contrariam. Nam cur addidit,  « jam baptizato; »  cum
posset etiam hoc non addito dicere,  « Qui fieri potest
ut cuicumque sit caro contraria: »  atque ad hoc
probandum subjicere illam ratiocinationem suam,
quia utrumque bonum est a bono conditum, et ideo
non potest inter se esse contrarium? Si ergo non
baptizati, quibus certe fatetur carnem esse contrariam,
suis illum interrogationibus urgeant et dicant,
Quis fecit homini spiritum? iste respondebit
Deus. Itemque illi, Carnem quis creavit? respondet
iste, Idem, credo, Deus. Illi tertio, Bonus est
qui utrumque creavit Deus? et iste, Nulli dubium
est. Atque illi unum quod restat inquirant, Et
utrumque quod bonus auctor creavit bonum
est? iste fatebitur. Tunc illi eum suo gladio jugulabunt
inferentes conclusionem ejus et dicentes: Si igitur
spiritus bonus, et caro bona, ut a bono auctore condita,
qui fieri potest ut duo bona sibi possint esse
contraria? Hic forte ille respondebit: Date veniam,
quia non debui dicere, cuicumque baptizato carnem
<pb n="0279"/>
non posse esse contrariam, ut hoc modo vobis non
baptizatis contrariam confiterer; sed sine ulla exceptione
dicere debui, carnem nulli esse contrariam.
Ecce quo se ipse compingit; ecce quae loquitur, qui
non vult clamare cum Apostolo, <hi>Quis me liberabit de
corpore mortis hujus? Gratia Dei per Jesum Christum
Dominum nostrum.</hi>  « Sed cur, »  inquit,  « clamem, jam
baptizatus in Christo? Illi hoc clament, qui nondum
tale beneficium perceperunt, quorum in se voces figurabat
Apostolus: si tamen vel hoc dicunt. »  Sed
naturae ista defensio, nec illos hac voce exclamare
permittit. Neque enim in baptizatis natura est, et in
non baptizatis natura non est. Aut si vel in illis vitiata
esse conceditur, ut non sine causa clament, <hi>Infelix
homo, quis me liberabit de corpore mortis hujus?</hi> 
eisque subveniatur in eo quod sequitur, <hi>Gratia Dei
per Jesum Christum Dominum nostrum:</hi> concedatur
jam tandem aliquando humanam medico Christo indigere
naturam.
</p>
          </div3>
        </div2>

<div2>
          <head>CAPUT LV.</head>
<div3>
            <head>65.</head>
            <p>
 <hi>Corpus mortis de vitio, non de
substantia dictum.</hi> Quaero autem, ubi natura istam perdiderit
libertatem, quam sibi dari exoptat, cum dicit, <hi>quis me liberabit?</hi> 
 non enim et ille substantiam carnis
accusat, cum dicit liberari se cupere <hi>de corpore mortis
hujus,</hi> cum etiam corporis, sicut animae, natura Deo
bono auctori tribuenda sit: sed utique de vitiis corporis
dicit. Nam de corpore mors corporis separat: sed
contracta ex illo vitia cohaerent, quibus justa poena
debetur, quam etiam in inferno ille dives invenit <note>(Luc. XVI, 22-26)</note>.
Hinc se non poterat utique liberare
qui dicit, <hi>Quis me liberabit de corpore mortis hujus?</hi> 
Ubicumque autem istam perdiderit libertatem, certe
inseparabilis est possibilitas illa naturae, habet posse
per naturale subsidium, habet velle per liberum arbitrium;
cur quaerit Baptismatis sacramentum? An
propter commissa praeterita, ut ea tantum ignoscantur,
quae fieri infecta non possunt? Dimitte hominem,
clamet quod clamabat. Non enim tantum desiderat,
ut per indulgentiam sit de praeteritis impunitus, sed
etiam ut sit de caetero ad non peccandum fortis et
validus. Condelectatur enim legi Dei secundum interiorem
hominem, videt autem aliam legem in membris
suis repugnantem legi mentis suae: videt esse,
non recolit fuisse; praesentibus urgetur, non praeterita
reminiscitur. Nec tantum repugnantem videt,
verum etiam captivantem se in lege peccati, quae est
in membris ejus, non quae fuit. Hinc est quod clamat: <hi>Infelix homo, quis me liberabit de corpore mortis hujus?</hi> 
Sinatur orare, sinatur adjutorium medici potentissimi
flagitare. Quid contradicitur? Quid obstrepitur? quid
miser misericordiam Christi petere prohibetur, et hoc
a Christianis? Nam et illi cum Christo ambulabant,
qui caecum lumen clamando petere prohibebant:
sed etiam inter tumultum contradicentium audit ille
clamantem <note>(Marc. X, 46-52)</note>: unde huic responsum
<pb n="0280"/>
est, <hi>Gratia Dei per Jesum Christum Dominum nostrum.</hi> </p>
          </div3>
<div3>
            <head>66.</head>
            <p>
 Porro si ab istis vel hoc impetramus, ut nondum
baptizati implorent auxilium gratiae Salvatoris,
non est hoc quidem parum adversus illam falsam defensionem
tanquam sibi sufficientis naturae et potestatis
liberi arbitrii: neque enim sibi sufficit qui dicit, <hi>Infelix homo, quis me liberabit?</hi> 
 aut plenam libertatem
habere dicendus est, qui se adhuc postulat liberari.
</p>
          </div3>
        </div2>

<div2>
          <head>CAPUT LVI.</head>
<p> <hi>Idem tractatur argumentum.</hi> Verumtamen
etiam illud videamus, utrum illi qui baptizati
sunt faciant bona quae volunt, nulla carnis concupiscentia
repugnante. Sed quid hinc dicamus, ipse
commemorat, ubi concludens hunc locum, <hi>Ut diximus,</hi> 
inquit, <hi>illud quo continetur,  « Caro concupiscit adversus
spiritum, »  non de carnis substantia, sed de operibus
sentire necesse est.</hi> Hoc et nos dicimus, non de carnis
substantia, sed de operibus dictum, quae veniunt de
carnali concupiscentia, de peccato scilicet, de quo
praecepit ut non regnet in nostro mortali corpore ad
obediendum desideriis ejus <note>(Rom. VI, 12)</note>.</p>
</div2>

<div2>
          <head>CAPUT LVII.</head>
<div3>
            <head>67.</head>
            <p>
 <hi>Sub lege quis esse dicatur.</hi> 
Sed attendat etiam ipse, jam baptizatis fuisse dictum, <hi>Caro concupiscit adversus spiritum, et spiritus
adversus carnem; ut non ea quae vultis faciatis.</hi> 
 Et ne
ab ipsa pugna desides faceret, et per hanc sententiam
laxamentum peccandi dedisse videretur, adjungit, <hi>Quod si spiritu ducimini, non adhuc estis sub lege 
 <note>(Galat.
V, 17, 18)</note>
            </hi>. Sub lege est enim, qui timore supplicii
quod lex minatur, non amore justitiae, se sentit
abstinere ab opere peccati, nondum liber nec alienus
a voluntate peccandi. In ipsa enim voluntate reus
est, qua mallet, si fieri posset, non esse quod timeat,
ut libere faciat quod occulte desiderat. Ergo <hi>si spiritu,</hi> 
inquit, <hi>ducimini, non adhuc estio sub lege:</hi> utique lege
quae timorem incutit, non tribuit charitatem; quae
charitas Dei diffusa est in cordibus nostris, non per
legis litteram, sed per Spiritum sanctum qui datus
est nobis <note>(Rom. V, 5)</note>. Haec est lex libertatis, non servitutis;
quia charitatis utique, non timoris: de qua et
Jacobus apostolus ait, <hi>Qui autem perspexerit in legem
perfectam libertatis <note>(Jacobi I, 25)</note>
            </hi>. Unde et ille, non
quidem jam lege Dei terrebatur ut servus, sed condelectabatur
ei secundum interiorem hominem: videt
tamen adhuc aliam legem in membris suis repugnantem
legi mentis suae. Ita et hic, <hi>Si spiritu,</hi> inquit, <hi>ducimini, non adhuc estis sub lege.</hi> 
 In quantum quisque
spiritu ducitur, non est sub lege: quia in quantum
condelectatur legi Dei, non est sub legis timore: quia
timor tormentum habet <note>(I Joan. IV, 18)</note>, non delectationem.
</p>
          </div3>
        </div2>

<div2>
          <head>CAPUT LVIII.</head>
<div3>
            <head>68.</head>
            <p>
 <hi>Idem tractatur argumentum.</hi> 
Proinde si recte sentimus, sicut pro membris sanatis
gratias agere, ita pro sanandis orare debemus, ut absolutissima
cui nihil addi possit sanitate, perfecta
Dei suavitate, plena libertate perfruamur. Non enim
<pb n="0281"/>
abnuimus humanam naturam posse esse sine peccato,
aut ullo modo negare debemus perfici posse, quam proficere
non negamus, sed gratia Dei per Jesum Christum
Dominum nostrum: eo adjuvante fieri dicimus,
ut justa et beata sit, a quo creata est ut sit. Facile
itaque refellitur, quod a quibusdam sibi dicit opponi,
 « Diabolus nobis adversatur. »  Prorsus huic objectioni
et eadem verba respondemus, quae ipse respondit:
 « Resistamus illi, et fugiet. <hi>Resistite,</hi> inquit beatus
apostolus, <hi>diabolo, et fugiet a vobis <note>(Jacobi IV, 7)</note>
            </hi>.
Unde animadvertendum est quid possit his nocere
quos fugit, vel quam virtutem habere intelligendus
sit, qui solis praevalere non resistentibus potest. » 
Haec et mea verba sunt: verius enim dici non potest.
Sed hoc interest inter nos et istos, quod nos etiam
cum diabolo resistitur, poscendum Dei adjutorium,
non solum non negamus, verum etiam praedicamus:
isti autem tantam tribuunt potestatem voluntati, ut
pietati auferant orationem. Nam utique ut diabolo
resistamus et fugiat a nobis, ideo precantes dicimus, <hi>Ne nos inferas in tentationem 
 <note>(Matth. VI, 13)</note>
            </hi>: ideo et
admoniti sumus tanquam ab imperatore milites
exhortante et dicente, <hi>Vigilate, et orate, ne intretis in
tentationem <note>(Marc. XIV, 38)</note>
            </hi>.
</p>
          </div3>
        </div2>

<div2>
          <head>CAPUT LIX.</head>
<div3>
            <head>69.</head>
            <p>
 <hi>Idem tractatur argumentum.</hi> 
Quod vero contra eos disputat, qui dicunt,  « Et quis
nolit sine peccato esse, si hoc in hominis esset positum
potestate? »  Recte quidem disputat,  « hoc ipso
eos confiteri non esse impossibile, quia hoc vel multi,
vel omnes volunt: »  sed hoc unde sit possibile confiteatur,
et pax est. Ipsa est enim gratia Dei per Jesum
Christum Dominum nostrum, qua omnino iste
nos orantes adjuvari ut non peccemus, nusquam dicere
voluit. Quod si forte latenter sentit, ignoscat
aliter suspicantibus. Ipse enim hoc facit, qui cum
tantam de hac re patiatur invidiam, sentire id vult,
et confiteri vel profiteri non vult. Quid erat magnum
ut hoc diceret, cum praesertim sibi hoc tanquam
ex persona adversariorum oppositum tractare et aperire
susceperit? Cur illic solam naturam defendere
voluit, et quia homo ita creatus est, ut non peccare
posset, si peccare noluisset, asseruit, ac per hoc
quod ita creatus est, eam possibilitatem ad gratiam
Dei pertinere definivit, qua possibilitate si noluerit
peccare, non peccat; et noluit aliquid dicere de eo,
quod ipsa natura gratia Dei per Jesum Christum
Dominum nostrum vel sanatur quia vitiata est, vel
quia sibi non sufficit adjuvatur?
</p>
          </div3>
        </div2>

<div2>
          <head>CAPUT LX.</head>
<div3>
            <head>70.</head>
            <p>
 <hi>An aliquis hac in vita sine peccato.</hi> 
Utrum enim in hoc saeculo fuerit, vel sit, vel possit
esse aliquis ita juste vivens, ut nullum habeat omnino
peccatum, potest esse aliqua quaestio inter veros piosque
Christianos: posse tamen esse certe post hanc
vitam quisquis ambigit, desipit. Sed ego nec de ista
vita volo contendere. Quanquam enim mihi non videatur
aliter intelligendum quod scriptum est, <hi>Non
justificabitur in conspectu tuo omnis vivens <note>(Psal. CXLII, 2)</note>
            </hi>,
et si qua similia: utinam tamen possit ostendi, vel
<pb n="0282"/>
haec testimonia melius aliter intelligi posse, vel perfectam
plenamque justitiam cui prorsus nihil addendum
sit, et heri fuisse in aliquo, dum in isto corpore
viveret, et hodie esse, et cras futuram; dum tamen
longe plures sint, qui cum sibi usque ad ultimum vitae
hujus diem necessarium esse non dubitent, ut veraciter
dicant, <hi>Dimitte nobis debita nostra, sicut et nos
dimittimus debitoribus nostris <note>(Matth. VI, 12)</note>
            </hi>; spem
suam tamen in Christo atque in ejus promissionibus
veram, certam, firmam esse confidant. Nullo tamen
modo nisi adjuvante gratia salvatoris Christi crucifixi,
et dono Spiritus ejus, vel quoslibet ad plenissimam
perfectionem, vel quemquam ad qualemcumque provectum
verae piaeque justitiae pervenire, qui negaverint,
nescio utrum recte possint in qualiumcumque
Christianorum numero deputari.
</p>
          </div3>
        </div2>

<div2>
          <head>CAPUT LXI.</head>
<div3>
            <head>71.</head>
            <p>
 <hi>Respondet ad catholicorum scriptorum
testimonia quae Pelagius pro se protulerat:
Lactantii, Hilarii, Ambrosii et Hieronymi.</hi> Ac per hoc
et ea testimonia, quae non quidem de Scripturis canonicis,
sed de quibusdam catholicorum tractatorum
opusculis posuit, volens occurrere iis qui eum solum
dicerent ista defendere, ita sunt media, ut neque
contra nostram sententiam sint, neque contra ipsius.
In quibus etiam nonnihil de libris meis interponere
voluit, me quoque aliquem deputans, qui cum illis
commemorari dignus viderer. Unde ingratus esse
non debeo, et familiariore affectu nolim ut erret, qui
hunc mihi detulit honorem. Prima enim quae posuit,
quia nomen ejus qui ea dixit, non ibi legi, sive
quia ille non scripsit, sive quia codex quem misistis,
id aliqua forte mendositate non habuit, pertractare
quid opus est? Maxime quoniam me, in hujusmodi
quorumlibet hominum scriptis liberum (quia solis canonicis
debeo sine ulla recusatione consensum), nihil
movet quod de illius scriptis, cujus nomen non ibi
inveni, ille posuit:  « Oportuit magistrum doctoremque
virtutis homini simillimum fieri, ut vincendo
peccatum doceat hominem vincere posse peccatum » <note>(Lactantius Institutionum lib. 4, capp. 24, 25)</note>.
Quomodo
enim dictum sit, auctor hujus sententiae viderit
qualiter possit exponere: dum tamen nos minime
dubitemus, peccatum Christum in se non habuisse
quod vinceret, qui natus est in similitudine carnis
peccati, non in carne peccati. Aliud ejusdem ita posuit:
 « Et iterum, ut desideriis carnis edomitis, doceret
non necessitatis esse peccare, sed propositi ac
voluntatis. »  Ego desideria carnis (si non illicitarum
concupiscentiarum hic dicuntur) accipio, sicuti est
fames, sitis, refectio lassitudinis, et si quid hujusmodi
est. Per haec enim quidam, quamvis ea sint
inculpabilia, in culpas decidunt; quod ab illo Salvatore
abfuit, etiamsi haec in eo fuisse propter
<pb n="0283"/>
similitudinem carnis peccati, Evangelio teste videamus.
</p>
          </div3>
        </div2>

<div2>
          <head>CAPUT LXII.</head>
<div3>
            <head>72.</head>
            <p>
 <hi>Facere et perficere justitiam.</hi> 
Beatus vero Hilarius, cujus verba haec posuit,  « Non
enim nisi spiritu perfecti et immortalitate mutati,
quod solis mundis corde dispositum est, hoc quod in
Deo est immortale cernemus »  <note>(Hilarius in illud Matth.
V, Beati mundo corde)</note>; quid dixerit contra id quod
dicimus, vel quid istum adjuvet, nescio, nisi quia
posse esse hominem mundo corde testatus est. Quod
quis negat? sed gratia Dei per Jesum Christum Dominum
nostrum, non sola arbitrii libertate. Item quod
eum dixisse commemorat,  « Quas Job litteras legerat,
ut abstineret se ab omni re maligna; quia Deum
sola mente vitiis non admixta venerabatur, Deum autem
colere justitiae proprium officium est: »  quid
fecisset Job dixit, non quid in hoc saeculo perfecisset,
aut sine gratia Salvatoris, quem etiam prophetavit,
vel fecisset vel perfecisset. Abstinet enim se ab omni
re mala, etiam qui habet peccatum, quod in se regnare
non sinit, cui subrepit improbanda cogitatio,
quam pervenire ad finem operis non permittit. Sed
aliud est non habere peccatum, aliud non obedire desideriis
ejus. Aliud est implere quod praeceptum est, <hi>Non concupisces 
 <note>(Exod. XX, 16)</note>
            </hi>; et aliud est per
quemdam abstinentiae conatum saltem id agere quod
item scriptum est, <hi>Post concupiscentias tuas non eas <note>(Eccli. XVIII, 30)</note>
            </hi>:
nihil horum tamen scire se recte
posse sine gratia Salvatoris. Facere est ergo justitiam,
in vero Dei cultu cum interno concupiscentiae malo
interna conflictatione pugnare: perficere autem,
omnino adversarium non habere. Nam qui pugnat,
et adhuc periclitatur, et aliquando percutitur, etiam
si non sternitur: qui autem non habet adversarium,
plena pace laetatur. Et ipse esse sine peccato verissime
dicitur, in quo nullum habitat peccatum; non qui per
abstinentiam mali operis dicit, <hi>Jam non ego operor illud,
sed id quod in me habitat peccatum <note>(Rom. VII, 20)</note>
            </hi>.</p>
          </div3>
<div3>
            <head>73.</head>
            <p>
 Nam et ipse Job de peccatis suis non tacet, et
utique huic amico vestro merito placet, humilitatem
nullo modo in falsitatis parte ponendam: unde
id quod Job confitetur, quia verax Dei cultor est,
procul dubio veraciter confitetur. Et ipse Hilarius
cum locum Psalmi exponeret, ubi scriptum est, <hi>Sprevisti
omnes discedentes a justificationibus tuis,</hi> ait:  « Si
enim Deus peccatores sperneret, omnes utique sperneret;
quia sine peccato nemo est. Sed spernit discedentes
a se, quos apostatas vocant »  <note>(Hilarius, in
Psal. CXVIII, 118)</note>. Videtis quemadmodum non
dixerit, quia sine peccato nemo fuerit, tanquam de
praeteritis loquens, sed quod sine peccato nemo
sit; unde quidem, ut dixi, non contendo. Quisquis
enim non cedit Joanni apostolo, qui nec ipse ait, <hi>Si
dixerimus quia peccatum</hi> non habuimus; sed <hi>non habemus</hi> 
<pb n="0284"/> <note>(I Joan. I, 8)</note>:
episcopo Hilario quomodo cessurus
est? Pro gratia Christi clamo, sine qua nemo
justificatur, tanquam sufficiente naturae libero arbitrio.
Imo ipse pro ea clamat: ei cedatur dicenti, <hi>Sine me nihil potestis facere 
 <note>(Joan. XV, 5)</note>
            </hi>.
</p>
          </div3>
        </div2>

<div2>
          <head>CAPUT LXIII.</head>
<div3>
            <head>74.</head>
            <p>
 <hi>Opponit alia Ambrosii testimonia.</hi> 
Sanctus autem Ambrosius revera in eo loco
quem iste commemorat, illis resistit qui dicunt hominem
non esse posse sine peccato in hac vita. Ut
enim ea diceret, accepit occasionem de Zacharia et
Elisabeth, quod in Evangelio commemorati sunt ambulasse
in omnibus justificationibus legis sine querela:
numquid tamen negat gratia Dei fieri per Jesum
Christum Dominum nostrum? Ex qua fide etiam ante
ejus passionem justos vixisse non dubium est, qui
praestat Spiritum sanctum qui datus est nobis, per
quem diffunditur charitas in cordibus nostris, qua
una justi sunt quicumque justi sunt. Quem Spiritum
memoratus episcopus etiam precibus impetrandum admonet
(ita illi voluntas divinitus non adjuta non sufficit),
ubi in hymno suo dicit,
</p>
            <l>Votisque praestat sedulis,</l>
<l>Sanctum mereri Spiritum.</l> </div3>
<div3>
            <head>75.</head>
            <p>
 Commemorabo et ego de hoc ipso opere sancti
Ambrosii aliquid, ex quo iste commemoravit quod
commemorandum putavit. « <hi>Visum est,</hi> »  inquit,
 « <hi>mihi.</hi> Potest non soli visum esse, quod visum sibi
esse declarat. Non enim voluntate tantum humana
visum est, sed sicut placuit ei qui in me, inquit, loquitur
Christus, qui ut id quod bonum est, nobis
quoque bonum videri possit operatur. Quem enim
miseratur, et vocat. Et ideo qui Christum sequitur,
potest interrogatus cur esse voluerit christianus, respondere, <hi>Visum est mihi.</hi> 
 Quod cum dicit, non negat
Deo visum; a Deo enim praeparatur voluntas hominum:
ut enim Deus honorificetur a sancto, Dei gratia
est. »  Ecce quid iste sapiat, si verbis Ambrosii
delectatur, quod a Deo praeparatur voluntas hominum,
et nulla, vel non magna quaestio est, quis vel quando
perficiatur, dum tamen sine gratia Christi idipsum
fieri posse minime dubitetur. Deinde quantum erat,
ut attenderet iste unum versum de Ambrosii verbis
quae posuit. Cum enim ille dixisset,  « Nam cum Ecclesia
ex gentibus, hoc est, ex peccatoribus congregata
sit, quomodo ex maculatis immaculata potest
esse, nisi primo per Christi gratiam, quod abluta delicto
sit; deinde, quod per qualitatem non peccandi
abstineat a delictis? »  Ille addidit, quod iste apparet
cur addere noluerit: ait namque ille,  « Nec ab initio
immaculata; humanae enim hoc impossibile naturae:
sed per Dei gratiam et qualitatem sui, quia jam non
peccat, fit ut immaculata videatur »  <hi>(Ambrosius, in
Lucae caput 1)</hi>. Haec verba, iste cur non addiderit,
quis non intelligat? Hoc agitur utique nunc in hoc
<pb n="0285"/>
saeculo, ut ad istam, quam omnes sancti cupiunt,
immaculatissimam puritatem Ecclesia sancta perveniat,
quae in futuro saeculo neque aliquo malorum
hominum sibi permixto, neque aliqua in se lege peccati
resistente legi mentis, ducat mundissimam vitam
in aeternitate divina. Tamen attendat iste quid
secundum Scripturas Ambrosius episcopus dixerit,
 « Nec ab initio immaculata; humanae enim hoc impossibile
naturae. »  Utique enim ab initio dicit, quo
ex Adam nascimur. Nam et ipse Adam immaculatus
procul dubio factus est: sed in eis qui sunt natura
filii irae, ducentes ex illo quod vitiatum est in illo,
ab initio esse immaculatos, humanae naturae impossibile
definivit.
</p>
          </div3>
        </div2>

<div2>
          <head>CAPUT LXIV.</head>
<div3>
            <head>76.</head>
            <p>
 <hi>Idem tractatur argumentum.</hi> 
Item Joannes Constantinopolitanus episcopus cujus
posuit sententiam, <hi>dicit peccatum non esse substantiam,
sed actum malignum:</hi> quis hoc negat? <hi>Et quia non est
naturale, ideo contra illud legem datam, et quod de arbitrii
libertate descendit:</hi> etiam hoc quis negat? Sed
nunc agitur de humana natura quae vitiata est; agitur
et de gratia Dei qua sanatur per medicum Christum,
quo non indigeret si sana esset, quae ab isto tanquam
sana, vel tanquam sibi sufficiente voluntatis arbitrio,
posse non peccare defenditur.</p>
          </div3>
<div3>
            <head>77.</head>
            <p>
 Quis item christianus ignorat, quod beatissimum
Xystum Romanae Ecclesiae episcopum et Domini
martyrem dixisse commemorat, <hi>Quia libertatem
arbitrii sui permisit hominibus Deus, ut pure et sine peccato
viventes similes fiant Deo?</hi> Sed ad ipsum arbitrium
pertinet vocantem audire et credere, et ab eo in quem
credit non peccandi adjutorium postulare. Nam utique
eum dicit, <hi>similes fiant Deo;</hi> per charitatem Dei futuri
sunt similes Deo, quae diffusa est in cordibus nostris,
non naturae possibilitate, nec libero arbitrio quod est in
nobis, sed per Spiritum sanctum qui datus est nobis.
Et quod dicit idem martyr, <hi>Templum sanctum est Deo
mens pura, et altare optimum est ei cor mundum et sine
peccato;</hi> quis nescit ad istam perfectionem perducendum
cor mundum, dum interior homo renovatur de
die in diem; non tamen sine gratia Dei per Jesum
Christum Dominum nostrum? Item quod ait ipse, <hi>Vir castus et sine peccato potestatem accepit a Deo esse
filius Dei;</hi> 
 utique admonuit, ne cum quisque factus
fuerit ita castus et sine peccato (quod ubi et quando
in eo perficiatur nonnulla quaestio est, sed inter pios
bene quaeritur, inter quos tamen constat fieri posse, et
sine mediatore Dei et hominum homine Christo Jesu
fieri non posse): tamen, ut dicere coeperam, prudenter
Xystus admonuit, ne cum fuerit quisque talis factus,
et per hoc recte inter filios Dei deputatus, putetur
ipsius fuisse potestatis, quam per gratiam accepit a
<pb n="0286"/>
Deo, cum eam non haberet in natura jam vitiata atque
depravata, sicut in Evangelio legitur, <hi>Quotquot
autem receperunt eum, dedit eis potestatem filios Dei fieri <note>(Joan. I, 12)</note>
            </hi>:
quod utique non erant per naturam,
nec omnino essent, nisi eum recipiendo accepissent
per ejus gratiam hujusmodi potestatem. Haec est potestas,
quam sibi vindicat fortitudo charitatis, quae
non est in nobis, nisi per Spiritum sanctum qui datus
est nobis.
</p>
          </div3>
        </div2>

<div2>
          <head>CAPUT LXV.</head>
<div3>
            <head>78.</head>
            <p>
 <hi>Idem tractatur argumentum.</hi> 
Quod vero presbyter venerabilis Hieronymus dixit,
in iis quae illum dixisse commemorat, cum exponeret
quod scriptum est, <hi>Beati mundo corde, quoniam ipsi
Deum videbunt:  « Quos non arguit conscientia ulla peccati;</hi> » 
et adjecit:  « <hi>Mundus mundo corde conspicitur,
templum Dei non potest esse pollutum</hi> »  <hi>(Hieronymus,
in caput V Matthaei)</hi>: hoc utique agitur in nobis conando,
laborando, orando, impetrando, ut ad illam
perfectionem, in qua possimus Deum mundo corde
conspicere, ejus gratia perducamur per Jesum Christum
Dominum nostrum. Item quod ait a memorato dictum
esse presbytero, <hi>Liberi arbitrii nos condidit Deus, nec
ad virtutem, nec ad vitia necessitate trahimur; alioquin
ubi necessitas, nec corona est <note>(Id. contra Jovinianum,
lib. 2)</note>
            </hi>, quis non agnoscat? quis non toto corde suscipiat?
quis aliter conditam humanam neget esse naturam?
Sed in recte faciendo ideo nullum est vinculum
necessitatis, quia libertas est charitatis.
</p>
          </div3>
        </div2>

<div2>
          <head>CAPUT LXVI.</head>
<div3>
            <head>79.</head>
            <p>
 <hi>Quaedam peccandi necessitas.</hi> 
Redi ergo ad apostolicam sententiam: <hi>Charitas Dei
diffusa est in cordibus nostris per Spiritum sanctum qui
datus est nobis <note>(Rom. V, 5)</note>
            </hi>. A quo, nisi ab illo qui
ascendit in altum, captivavit captivitatem, dedit dona
hominibus <note>(Ephes. IV, 8)</note>? Quod autem ex vitiis naturae,
non ex conditione naturae, sit quaedam peccandi
necessitas, audiat homo, atque ut eadem necessitas
non sit, discat Deo dicere, <hi>De necessitatibus meis educ
me <note>(Psal. XXIV, 17)</note>
            </hi>. Quia et in hujusmodi oratione
certamen est adversus tentatorem de ipsa contra nos
necessitate pugnantem; ac per hoc opitulante gratia
per Jesum Christum Dominum nostrum, et mala necessitas
removebitur, et libertas plena tribuetur.
</p>
          </div3>
        </div2>

<div2>
          <head>CAPUT LXVII.</head>
<div3>
            <head>80.</head>
            <p>
 <hi>Duobus modis ut morbi, ita
et peccata caventur.</hi> Veniamus ad nos: <hi>Item,</hi> inquit, <hi>Augustinus episcopus in libris de Libero Arbitrio,
Quaecumque ista causa est voluntatis, si non potest
ei resisti, sine peccato ei ceditur: si autem potest,
non ei cedatur, et non peccabitur. An forte fallit incautum?
ergo caveat, ne fallatur. An tanta fallacia est, ut
caveri omnino non possit? Si ita est, nulla ergo peccata
sunt. Quis enim peccat in eo quod caveri nullo modo
potest? Peccatur autem: caveri igitur potest.</hi> 
 Agnosco,
verba mea sunt: sed etiam ipse dignetur agnoscere
superius cuncta quae dicta sunt. De gratia quippe Dei
agitur, quae nobis per Mediatorem medicina opitulatur,
non de impossibilitate justitiae. Potest ergo ei causae,
quaecumque illa est, resisti: potest plane. Nam in Possidius in
<pb n="0287"/>
hoc adjutorium postulamus, dicentes, <hi>Ne nos inferas
in tentationem:</hi> quod adjutorium non posceremus, si
resisti nullo modo posse crederemus. Potest peccatum
caveri, sed opitulante illo, qui non potest falli. Nam
et hoc ipsum ad cavendum peccatum pertinet, si veraciter
dicimus, <hi>Dimitte nobis debita nostra, sicut et
nos dimittimus debitoribus nostris <note>(Matth. VI, 13, 12)</note>
            </hi>.
Duobus enim modis etiam in corpore cavetur morbi
malum; et ut non accidat, et ut si acciderit, cito
sanetur: ut non accidat, caveamus dicendo, <hi>Ne nos
inferas in tentationem;</hi> ut cito sanetur, caveamus dicendo, <hi>Dimitte nobis debita nostra.</hi> 
 Sive ergo immineat,
sive insit, caveri potest.</p>
          </div3>
<div3>
            <head>81.</head>
            <p>
 Sed ut non tantum illi, verum etiam iis qui
eosdem libros meos, quos iste legit, de Libero Arbitrio
non legerunt, atque illis non lectis, hunc forsitan
legunt, de hac re sententia mea satis appareat,
ex ipsis libris commemorare me oportet, quod iste si
sentiret atque in suis litteris poneret, nulla inter nos
de hac re controversia remaneret. Continuo quippe
post verba mea quae iste commemoravit, quod occurrere
poterat ipse subjeci, et quantum potui pertractavi,
dicens: <hi>Et tamen etiam per ignorantiam facta
quaedam improbantur, et corrigenda judicantur, sicut in
divinis auctoritatibus legimus.</hi> Atque hinc adhibitis
exemplis, etiam de infirmitate locutus sum, dicens: <hi>Sunt etiam necessitate facta improbanda, ubi vult homo
recte facere, et non potest. Nam unde sunt illae voces,  « Non
enim quod volo facio bonum; sed quod odi malum, hoc
ago?</hi> 
 »  Atque aliis in hanc sententiam commemoratis
testimoniis divinorum eloquiorum:  « Sed haec, »  inquam,
 « omnia hominum sunt voces ex illa mortis
damnatione venientium. Nam si non est ista poena
hominis, sed natura, nulla ista peccata sunt. » 
Deinde paulo post:  « Relinquitur ergo, »  inquam,
 « ut haec poena justa de damnatione hominis veniat.
Nec mirandum est quod vel ignorando non habet liberum
arbitrium voluntatis ad eligendum quid
recte faciat: vel resistente carnali consuetudine,
quae violentia mortalis successionis quodam modo
naturaliter inolevit, videat quid recte faciendum sit,
et velit, nec possit implere. Illa est enim peccati
poena justissima, ut amittat quisque quo bene uti
noluit, cum sine ulla posset difficultate, si vellet:
id est autem, ut qui sciens recte non facit, amittat
scire quid rectum sit; et qui recte facere cum posset
noluit, amittat posse cum velit. Nam sunt revera
omni peccanti animae duo ista poenalia, ignorantia
et difficultas. Ex ignorantia dehonestat error, ex
difficultate cruciatus affligit. Sed approbare falsa
pro veris, ut erret invitus, et resistente atque torquente
dolore carnalis vinculi non posse a libidinosis
operibus temperare, non est natura instituti hominis,
sed poena damnati. Cum autem de libera
voluntate recte faciendi loquimur, de illa scilicet in
qua homo factus est, loquimur. »  Hinc jam hominibus
de ipsius ignorantiae difficultatisque in prolem
<pb n="0288"/>
primi hominis trajectis vitiis atque transfusis, velut
justam querelam deponentibus ita responsum est.
 « Quibus breviter, »  inquam,  « respondetur, ut quiescant,
et adversus Deum murmurare desistant.
Recte enim fortasse quererentur, si erroris et libidinis
nullus hominum victor existeret: cum vero
ubique sit praesens, qui multis modis per creaturam
sibi Domino servientem, aversum vocet, doceat
credentem, consoletur sperantem, diligentem adhortetur,
conantem adjuvet, exaudiat deprecantem;
non tibi deputatur ad culpam quod invitus ignoras;
sed quod negligis quaerere quod ignoras; neque
illud quod vulnerata membra non colligis, sed quod
volentem sanare contemnis. »  Ita et exhortatus
sum, quantum potui, ad recte vivendum; et gratiam
Dei non evacuavi, sine qua natura humana jam
contenebrata atque vitiata illuminari non potest et
sanari: de qua re cum istis tota vertitur quaestio, ne
gratiam Dei quae est in Christo Jesu Domino nostro,
perversa naturae defensione frustremus. De qua natura
item paulo post dixi <note>(De Libero Arbitrio, lib. 3;
n. 50-54)</note>:  « Etiam ipsam naturam aliter dicimus, cum
proprie loquimur, naturam hominis in qua primum in
suo genere inculpabilis factus est: aliter istam, in
qua ex illius damnati poena et ignari et carni subditi
nascimur; juxta quem modum dicit Apostolus, <hi>Fuimus
enim et nos naturaliter filii irae, sicut et caeteri <note>(Ephes. II, 3)</note>
            </hi>.
</p>
          </div3>
        </div2>

<div2>
          <head>CAPUT LXVIII.</head>
<div3>
            <head>82.</head>
            <p>
 <hi>Quomodo adhortandi ad
fidem, ad poenitentiam, ad profectum.</hi> Si ergo volumus <hi>animos ad recte vivendum frigidos et pigros
christianis exhortationibus excitare et accendere;</hi> 
 primitus
exhortemur ad fidem, qua christiani fiant, et ejus
nomini subjiciantur, sine quo salvi esse non possunt.
Si autem jam christiani sunt, et recte vivere negligunt;
verberentur terroribus, et praemiorum laudibus
erigantur: ita sane, ut non solum ad bonas actiones,
verum etiam ad pias orationes eos exhortari meminerimus,
atque hac instruere sanitate doctrinae, ut et
illinc gratias agant, cum instituerint bene vivere, quod
aliquid sine difficultate fecerint; et ubi difficultatem
aliquam sentiunt, fidelissimis et perseverantissimis
precibus et misericordiae promptis operibus facilitatem
a Domino impetrare persistant. Sic autem proficientes,
ubi et quando plenissima justitia perficiantur, non
nimis curo: ubicumque autem et quandocumque perfecti
fuerint, nonnisi gratia Dei per Jesum Christum
Dominum nostrum perfici posse confirmo. Sane
quando liquido cognoverint nullum peccatum se habere,
non se dicant habere peccatum, ne veritas in
eis non sit: sicut in eis veritas non est, qui cum habeant,
non habere se dicunt.
</p>
          </div3>
        </div2>

<div2>
          <head>CAPUT LXIX.</head>
<div3>
            <head>83.</head>
            <p>
 <hi>Nihil impossibile Deus praecipit,
quia omnia facilia charitati.</hi> Valde autem <hi>bona
sunt praecepta,</hi> si legitime his utamur <note>(I Tim. I, 8)</note>.
Eo quippe ipso quo firmissime creditur, <hi>Deum justum
<pb n="0289"/>
et bonum impossibilia non potuisse praecipere;</hi> hinc
admonemur, et in facilibus quid agamus, et in difficilibus
quid petamus. Omnia quippe fiunt facilia charitati:
cui uni <hi>Christi sarcina levis est <note>(Matth. XI,
30)</note>
            </hi>, aut ea una est sarcina ipsa quae levis est. Secundum
hoc dictum est, <hi>Et praecepta ejus gravia non sunt <note>(I Joan. V, 3)</note>
            </hi>:
ut cui gravia sunt, consideret non potuisse
divinitus dici, <hi>gravia non sunt,</hi> nisi quia potest
esse cordis affectus cui gravia non sunt, et petat quo
destituitur, ut impleat quod jubetur. Et quod dicitur
ad Israel in Deuteronomio, si pie, si sancte, si spiritualiter
intelligatur, hoc idem significat: quia utique
cum hoc testimonium commemorasset Apostolus, <hi>Prope te est verbum in ore tuo, et in corde tuo</hi> 
 (quod
hic habet, <hi>in manibus tuis</hi>; in corde enim sunt spirituales
manus); <hi>hoc est,</hi> inquit, <hi>verbum fidei quod
praedicamus <note>(Deut. XXX, 14; Rom. X, 8)</note>
            </hi>. Conversus
ergo quisque, sicut ibi praecipitur, ad Dominum Deum
suum ex toto corde suo, et ex tota anima sua, mandatum
Dei non habebit grave. Quomodo est enim grave,
cum sit dilectionis mandatum? Aut enim quisque
non diligit, et ideo grave est: aut diligit, et grave esse
non potest. Diligit autem, si quod illic admonetur
Israel, conversus fuerit ad Dominum Deum suum ex
<pb n="0290"/>
toto corde suo, et ex tota anima sua. <hi>Mandatum,</hi> inquit, <hi>novum do vobis, ut vos invicem diligatis 
 <note>(Joan. XIII, 34)</note>
            </hi>:
et, <hi>Qui diligit proximum, legem implevit:</hi> et, <hi>Plenitudo
legis, charitas <note>(Rom. XIII, 8 et 10)</note>
            </hi>. Secundum hoc et
illud dictum est, <hi>Si ambularent semitas bonas, invenis,
sent utique semitas justitiae leves <note>(Prov. II, 20, sec. LXX)</note>
            </hi>.
Quomodo ergo dicitur, <hi>Propter verba labiorum tuorum
ego custodivi vias duras <note>(Psal. XVI, 4)</note>
            </hi>; nisi quia utrumque
verum est? Durae sunt timori, leves amori.
</p>
          </div3>
        </div2>

<div2>
          <head>CAPUT LXX.</head>
<div3>
            <head>84.</head>
            <p>
 <hi>Charitatis gradus faciunt et
justitiae gradus.</hi> Charitas ergo inchoata, inchoata justitia
est; charitas provecta, provecta justitia est; charitas
magna, magna justitia est; <hi>charitas perfecta, perfecta
justitia est:</hi> sed charitas de corde puro, et conscientia
bona, et fide non ficta; <hi>quae tunc maxima est
in hac vita, quando pro illa ipsa contemnitur vita:</hi> sed
miror si non habet quo crescat, cum de mortali excesserit
vita. Ubicumque autem et quandocumque ita
plena sit, ut ei non sit quod adjiciatur; non tamen
diffunditur in cordibus nostris, vel naturae, vel voluntatis
opibus quae sunt in nobis, sed per Spiritum
sanctum qui datus est nobis, qui et infirmitati nostrae
opitulatur, et sanitati cooperatur. Ipsa est enim gratia
Dei per Jesum Christum Dominum nostrum, cui est
cum Patre et Spiritu sancto aeternitas, bonitas, in saecula
saeculorum. Amen.

</p>
          </div3>
        </div2>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De actis cum Felice Manichaeo</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 42</title>
           <idno>AugHip.DeAcCuF</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<note>
        <div1>
          <head>ADMONITIO.</head>

<pb n="0517"/>
<p>De iisdem contra Felicem disputationibus Possidius in Augustini Vita, cap. 16, scribit:  « Cum quodam etiam
Felice, de numero eorum quos Electos dicunt iidem Manichaei, quique Hipponem venerat eumdem seminaturus
errorem, publice in Hipponensi ecclesia notariis excipientibus disputavit beatus Augustinus, populo
astante; et post secundam vel tertiam collationem ille manichaeus frustrata vanitate et errore illius sectae ad
nostram conversus est fidem atque Ecclesiam, sicut eadem relecta docere poterit scriptura. »  Ubi tres Possidius
indicat habitas collationes, ea scilicet computata, quam sine notariis pridie Gestorum publicorum habuit
cum Felice Augustinus: unde initio libri primi ait,  « Hesterno die scis te dixisse quod possis defendere scripturas
Manichaei. »  In priorem istam collationem respicit et illud quod dicit Felix, lib. 1, cap. 14:  « Si mihi
attuleris scripturas Manichaei, quinque auctores quos tibi dixi. »  Intellige,  « hesterno die dixi: »  nam ipso
die Gestorum nihil notatur de quinque illis auctoribus dictum ante a Felice.</p>
<p>Confer epistolam Augustini 79, presbytero cuidam manichaeo, quem nos in tomi secundi praefatione Felicem
esse conjectabamus, scriptam. Ad hunc ipsum spectare videtur professio a Felice quodam, converso ex
Manichaeorum haeresi, palam facta de sibi notis Manichaeis, quam in Appendice tomi quinti Annalium edidit
Baronius, descriptam ex Gervasiani Parisiensis collegii codice, in quo post librum de Haeresibus ad Quodvultdeum
haec leguntur:  « Ego Cresconius unus ex Manichaeis scripsi, quia si discessero antequam Gesta subscribantur,
sic sim habendus ac si Manichaeum non anathemaverim. Felix conversus ex Manichaeis dixi sub testificatione
Dei, me omnia vera confiteri, de quo scio esse Manichaeos vel Manichaeas in partes Caesarienses,
Mariam et Lampadiam uxorem Mercurii argentarii, cum quibus etiam Electum Eucharistum pariter oravimus,
Caesariam et Lucillam filiam suam, Candidam quae commoratur Thipasae, Victorinam Hispanam, Simplicianum
Antonini patrem, Paulum et sororem suam qui sunt Hippone, quas etiam per Mariam et Lampadiam
scivi esse Manichaeas. Hoc tantum scio: quod si aliud inventum fuerit me scire supra quam dixi, me
reum ego ipse confiteor. » 
</p>
        </div1>
      </note>

<div1>
        <head> <hi>LIBER PRIMUS.</hi> ACTA PRIMAE DIEI.</head>
<div2>
          <head>CAPUT PRIMUM.</head>
<pb n="0519"/>
          <p>Honorio Augusto sextum consule,
septimo idus decembris, AUGUSTINUS episcopus
Ecclesiae catholicae Hipponeregiensium regionum dixit:
Hesterno die scis te dixisse quod possis defendere
scripturas Manichaei, et asserere quod veritatem
habeant; si hoc placet tibi hodie facere, aut praesumis
te posse, dic.</p>
<p>FELIX manichaeus dixit: Ego me non nego dixisse
defendere legem meam, si proferantur auctores legis
meae in medio.</p>
<p>Et cum Augustinus episcopus epistolam Manichaei,
quam Fundamenti appellant, protulisset, dixit: Si
legero ex hoc codice, quem me vides ferre, epistolam
Manichaei quam Fundamenti appellatis, potes agnoscere
an ipsa sit?</p>
<p>FEL. dixit: Agnosco.</p>
<p>AUG. dixit: Accipe tu ipse, et lege.</p>
<p>Et cum accepisset codicem Felix, legit: <hi>Manichaeus
apostolus Jesu Christi providentia Dei Patris. Haec
sunt salubria verba ex perenni ac vivo fonte, quae qui
audierit et iisdem primitus crediderit, deinde quae insinuata
sunt custodierit, nunquam erit morti obnoxius,
verum aeterna et gloriosa vita fruetur. Nam profecto
beatus est judicandus, qui hac divina instructus cognitione
fuerit, per quam liberatus in sempiterna vita permanebit.</hi> </p>
<p>AUG. episcopus dixit: Agnovisti certe epistolam
Manichaei vestri?</p>
<p>FEL. dixit: Agnovi.</p>
<p>AUG. dixit: Proba nobis ergo quomodo Manichaeus
iste sit apostolus Jesu Christi. Non enim eum in Evangelio
inter Apostolos legimus aliquando: et quis fuerit
ordinatus in locum Judae traditoris, novimus, id est
sanctus Matthias <note>(Act. I, 26)</note>; et quis postea Domini
voce de coelo vocatus sit, hoc est Paulus apostolus <note>(Id. IX)</note>,
omnes recognoscunt. Istum ergo Manichaeum
proba nobis apostolum esse Christi, quod in capite
epistolae suae ausus est ponere.</p>
</div2>

<div2>
          <head>CAPUT II.</head>
<p>FEL. dixit: Et Sanctitas tua mihi
<pb n="0520"/>
probet quod in Evangelio scriptum est, Christo dicente: <hi>Vado ad Patrem; et mittam vobis Spiritum
sanctum paracletum, qui vos inducat in omnem veritatem <note>(Joan. XVI, 13)</note>
            </hi>.
Hoc tu mihi extra scripturam
istam proba esse scripturam Spiritus sancti, quod
Christus promisit ubi omnis veritas reperiatur: et si
invenero veritatem in aliis codicibus qui ad Manichaeum
non pertinent, et Christus illos tradidit: sic
enim dictum est a Christo, quia Spiritus sanctus paracletus
ipse in omnem veritatem inducet: secundum
Christi sermonem ego scripturas Manichaei recuso.</p>
<p>AUG. dixit: Quoniam ergo tu probare non potuisti,
quomodo sit Manichaeus apostolus Christi, et exigis
ut ego probem quomodo miserit Spiritum sanctum
paracletum quem promisit, ut tunc respuas scripturas
Manichaei, si inveneris impletam promissionem Christi
praeter scripturas Manichaei: quamvis prior ad
interrogata mea respondere debueris, tamen ecce
prior ipse respondeo, et ostendo tibi quando missus
sit Spiritus sanctus quem Christus promisit. Et accedit
ad Evangelium et ad Actus Apostolorum.
</p>
        </div2>

<div2>
          <head>CAPUT III.</head>
<p>Et cum accepisset codicem Evangelii,
recitavit: <hi>Dum autem haec loquuntur, Jesus stetit
in medio eorum, et dixit eis: Pax vobis; ego sum, nolite
timere.</hi> Et cum legeret, dixit: Hoc post resurrectionem.
Et cum dixisset, legit: <hi>Conturbati vero et conterriti
existimabant se spiritum videre. Et dixit eis:
Quid turbati estis, et cogitationes ascendunt in corda
vestra? Videte manus meas et pedes meos, quia ego ipse
sum: palpate, et videte, quia spiritus carnem et ossa
non habet, sicut me videtis habere. Et cum haec dixisset,
ostendit eis manus et pedes. Adhuc autem illis non credentibus,
et mirantibus prae gaudio, dixit: Habetis hic
aliquid quod manducetur? At illi obtulerunt ei partem
piscis assi et favum mellis. Et cum manducasset coram
eis, sumens reliquias dedit eis, et dixit ad eos: Haec
sunt verba quae locutus sum ad vos, cum adhuc essem
vobiscum, quoniam necesse est impleri omnia quae scripta
sunt in lege Moysi, et Prophetis, et Psalmis de me.
<pb n="0521"/>
Tunc aperuit illis sensum, ut intelligerent Scripturas:
et dixit eis, Quoniam sic scriptum est, et sic oportebat
Christum pati et resurgere a mortuis die tertio, et praedicari
in nomine ejus poenitentiam et remissionem peccatorum
in omnes gentes, incipientibus ab Jerusalem Vos
autem estis testes horum. Et ego mittam promissum
Patris mei in vos: vos autem sedete in civitate quoadusque
induamini virtutem ex alto <note>(Luc. XXIV, 36-49)</note>
            </hi>.
Et cum reddidisset codicem Evangelii, accepit Actus
Apostolorum, et dixit: Audivimus in Evangelio
commemorasse Evangelistam sanctum promissionem
Christi, quae est in Evangelio secundum Joannem,
quem praesens Felix commemoravit. Ubi enim dixit
Dominus, <hi>Mitto vobis Spiritum sanctum paracletum <note>(Joan. XVI, 7)</note>
            </hi>,
Joannes evangelista scripsit. Hoc autem
quod modo legi, Lucas evangelista attestatus est,
et consonuit veritati apostoli Joannis. Videamus etiam
quomodo perfectum est quod promisit Dominus, et
quomodo impletum: ut cum fuerit ex canonicis Libris
sanctae Ecclesiae expressa impletio promissionis
Domini, paracletum Spiritum sanctum alterum non
quaeramus, ne in seductorum laqueos incurramus.</p>
</div2>

<div2>
          <head>CAPUT IV.</head>
<p>Et recitavit ex Actibus Apostolorum: <hi>Primum quidem sermonem feci de omnibus, o
Theophile, quae coepit Jesus facere et docere, in die quo
Apostolos elegit per Spiritum sanctum, et praecepit
praedicare Evangelium: quibus praebuit se vivum post
passionem in multis argumentis dierum, visus eis dies
quadraginta, et docens de regno Dei, et quomodo conversatus
est cum illis. Et praecepit eis ne discederent ab
Jerosolymis, sed sustinerent pollicitationem Patris,
quam audistis, inquit, ex ore meo; quoniam Joannes
quidem baptizavit aqua, vos autem Spiritu sancto incipietis
baptizari, quem et accepturi estis non post multos
istos dies, usque ad Pentecosten. Illi ergo convenientes,
interrogabant eum dicentes: Domine, si in hoc tempore
praesentabis regnum Israel? Ille autem dixit: Nemo
potest cognoscere tempus, quod Pater posuit in sua potestate;
sed accipietis virtutem Spiritus sancti supervenientem
in vos, et eritis mihi testes apud Jerosolymam,
et in tota Judaea et Samaria, et usque in totam terram.
Cum haec diceret, nubes suscepit eum, et sublatus est ab
eis. Et quomodo contemplantes erant cum iret in coelum,
ecce duo viri adstabant illis in veste alba, qui dixerunt
ad eos: Viri Galilaei, quid statis respicientes in coelum?
Iste Jesus qui assumptus est in coelum a vobis, sic veniet
quemadmodum vidistis eum euntem in coelum. Tunc
reversi sunt Jerosolymam a monte qui vocatur Elaeon,
qui est juxta Jerosolymam, sabbati habens iter. Et cum
introissent, ascenderunt in superiora, ubi habitabant
Petrus et Joannes, Jacobus et Andreas, Philippus et
Thomas, Bartholomaeus et Matthaeus, Jacobus Alphaei,
et Simon Zelotes, et Judas Jacobi. Et erant perseverantes
omnes unanimes in orationibus, cum mulieribus, et
Maria quae fuerat mater Jesu, et fratribus ejus. Et in
diebus illis exsurrexit Petrus in medio discentium</hi>,
 <hi>et
dixit (fuit autem turba in uno, hominum quasi centum
<pb n="0522"/>
viginti): Viri fratres, oportet adimpleri scripturam
istam, quam praedixit Spiritus sanctus ore sancti David
de Juda, qui fuit deductor illorum qui comprehenderunt
Jesum, quoniam annumeratus erat inter nos, qui habuit
sortem hujus ministerii. Hic ergo possedit agrum de
mercede injustitiae suae, et collum sibi alligavit, et dejectus
in faciem, disruptus est medius, et effusa sunt omnia
viscera ejus. Quod et cognitum factum est omnibus qui
inhabitabant Jerosolymam, ita ut vocaretur ager ille
ipsorum lingua Aceldemach, id est, ager sanguinis.
Scriptum est enim in libro Psalmorum: Fiat villa ejus
deserta, et non sit qui inhabitet in ea, et episcopatum
ejus accipiat alter. Oportet itaque ex his viris qui convenerunt
nobiscum in omni tempore quo introivit super
nos et excessit Dominus Jesus Christus, incipiens a
baptismo Joannis usque in illum diem quo assumptus
est a nobis, testem resurrectionis ejus nobiscum esse. Et
statuit duos, Joseph qui vocabatur Barsabas, qui et Justus,
et Matthiam. Et precatus dixit: Tu, Domine,
cordium omnium intellector, ostende ex his duobus quem
elegisti ad suscipiendum locum hujus ministerii et annuntiationis,
a qua excessit Judas ambulare in locum
suum. Et dederunt sortes suas</hi>, <hi>et cecidit sors super
Matthiam, et simul deputatus est cum undecim Apostolis
duodecimus.</hi> Et cum legisset, dixit: Audivimus
quis ordinatus est in locum Judae traditoris, quod
paulo ante commemoravi, ne quisquam per fraudem
irrepat in Apostolorum numerum, et nomine apostolatus
fallat ignaros.</p>
</div2>

<div2>
          <head>CAPUT V.</head>
<p>Nunc videamus quod promisimus, quomodo
impleta sit Christi promissio de Spiritu sancto.
Et cum dixisset, legit in loco: <hi>Tempore quo suppletus
est dies Pentecostes, fuerunt omnes simul in uno. Et
factus est subito sonus de coelo, quasi ferretur flatus
vehemens, et implevit totam illam domum, in qua erant
sedentes. Et visae sunt illis linguae divisae quasi ignis,
qui et insedit super unumquemque eorum. Et impleti
sunt omnes Spiritu sancto, et coeperunt loqui variis linguis,
quomodo Spiritus dabat eis pronuntiare. Jerosolymis
autem fuerunt habitatores Judaei, homines ex omni
natione quae est sub coelo. Et cum facta esset vox, collecta
est turba et confusa, quoniam audiebat unusquisque
suo sermone et suis linguis loquentes eos. Stupebant
autem et admirabantur, ad invicem dicentes: Nonne
omnes qui loquuntur, natione sunt Galilaei? Et quomodo
agnoscimus in illis sermonem in quo nati sumus? Parthi,
et Medi, et Elamitae, et qui habitant Mesopotamiam,
Judaeam et Cappadociam</hi>, <hi>Pontum et Asiam,
Phrygiamque et Pamphyliam, Aegyptum et partes
Libyae quae est circa Cyrenen, et qui advenerant Romani,
Judaeique et Proselyti, Cretenses et Arabes, audiebant
loquentes illos suis linguis magnalia Dei <note>(Act. I-II,
11)</note>
            </hi>. Et cum recitaret, dixit: Audisti nunc jam Spiritum
sanctum, quomodo sit missus? Quod a me
<pb n="0523"/>
exegisti probavi; superest ut et tu facias quod promisisti:
quoniam invenimus quando misit Spiritum
sanctum, quem promisit; respuas illam scripturam,
quae sub nomine Spiritus sancti fraudare voluit vel
lectorem vel auditorem.</p>
</div2>

<div2>
          <head>CAPUT VI.</head>
<p>FEL. dixit: Ego non nego id quod
dixi, quia cum probatum mihi fuerit quod Spiritus
sanctus docuerit veritatem quam quaero, illam respuo.
Hoc enim Sanctitas tua mihi legit, ubi Spiritum
sanctum Apostoli acceperunt, et in ipsis Apostolis
unum quaero qui me doceat de initio, de medio, et de
fine.</p>
<p>AUG. dixit: Si legeris hoc dixisse Dominum, Mitto
vobis Spiritum sanctum, qui doceat vos initium, medium
et finem; bene me astringis ut ostendam quos
docuerit Spiritus sanctus.</p>
<p>FEL. dixit: Quia sanctitas tua hoc dicit, quod
Apostoli ipsi acceperunt Spiritum sanctum paracletum;
iterum dico, de Apostolis ipsis quem volueris,
doceat me quod me Manichaeus docuit,
aut ipsius doctrinam evacuet de duodecim quem volueris.</p>
<p>AUG. dixit: Absit longe a fide Apostolorum, ut
doctrinam doceant sacrilegi Manichaei. Sed quoniam
dicis unum ipsorum debere evacuare doctrinam Manichaei,
modo autem sancti Apostoli non sunt in
corpore; ego minimus, non solum omnium Apostolorum,
sed omnium episcoporum, (nam ad merita
Apostolorum quando aspiro?) quantum mihi Dominus
de ipso Spiritu suo largiri dignatus est, evacuo doctrinam
Manichaei, cum coeperint legi sequentia
illius epistolae, quam tu ipse Manichaei esse non
negas.</p>
<p>FEL. dixit: Dixisti quia Apostoli de corpore recesserunt,
scripturae eorum valent usque nunc: et
quia dixit Sanctitas tua, et quia dedisti potestatem
dicendi quae voluerimus sine ulla formidine, dixisti,
Evacuo legem Manichaei: et ego dico, <hi>Omnis homo
mendax, solus Deus verax <note>(Psal. CXV, 2; Rom. III, 4)</note>
            </hi>;
Scripturae Dei loquuntur.</p>
</div2>

<div2>
          <head>CAPUT VII.</head>
<p>AUG. dixit: Tu quidem et homo es,
et sicut res ipsa modo indicatura est, mendax. Et
quoniam locutus es quae voluisti, non de Scriptura
Dei; oportet et me loqui quod volo. Si enim veritas
est Manichaei tui, nec a me destrui poterit: si falsitas
est, quid interest a quo destruatur? Tamen
quia de Apostolorum scriptura dixisti, quod etsi illi
non sint in corpore, sunt hic scripturae eorum: ante
assumpti sunt Apostoli, quam error Manichaei natus
in mundo fuerat; propterea non inveniuntur scripturae
Apostolorum evidenter contra Manichaeum disserentes.
Verumtamen quod apostolus Paulus in
Spiritu isto sancto paracleto quem acceperat, futurum
praeviderit de talibus, qualis Manichaeus fuit,
quales estis et vos, recito ut agnoscas. Et accepta
Epistola apostoli Pauli ad Timotheum legit: <hi>Spiritus
autem manifeste dicit quia in novissimis temporibus recedent
<pb n="0524"/>
quidam a fide, attendentes spiritibus seductoribus,
doctrinis daemoniorum in hypocrisi mendaciloquorum,
cauteriatam habentes conscientiam suam; prohibentes
nubere, abstinere a cibis quos Deus creavit ad percipiendum
cum gratiarum actione fidelibus, et iis qui cognoverunt
veritatem: quia omnis creatura Dei bona est,
et nihil abjiciendum quod cum gratiarum actione percipitur;
sanctificatur enim per verbum Dei et orationem.
Haec praecipiens fratribus, bonus eris minister Jesu
Christi <note>(I Tim. IV, 1-6)</note>
            </hi>. Et cum legeret, dixit: Ego
hoc de vobis, et de talibus qui dicunt aliquam creaturam
Dei immundam esse, et qui dicunt omnem
concubitum et qui fit cum uxore, fornicationem esse;
hoc est enim quod ait, <hi>Prohibentes nuptias;</hi> per Spiritum
prophetiae designatum et expressum esse dico.
Tu autem si negas omnem concubitum fornicationem
esse, aut si dicis omnem cibum humanum licitum et
ad edendum concessum hominibus, mundum esse,
non es de illis quos prophetavit Apostolus. Si autem
inveniris in iis quae dixi, ecce habes apostolum Paulum
destruentem et evacuantem doctrinam Manichaei
futuri. Itaque responde ad id quod interrogo: Omnis
concubitus fornicatio est, an concubitus cum uxore
non est peccatum?</p>
</div2>

<div2>
          <head>CAPUT VIII.</head>
<p>FEL. dixit: Iterum mihi recitetur
quod dixit Apostolus. Et recitatum est: <hi>Spiritus autem
manifeste dicit,</hi> et caetera quae supra sunt. FEL.
dixit: Manichaeus non a fide recessit, sicut dicit Paulus,
sicut caeteri recesserunt a fide quasi in sectam
suam: Manichaeus autem a nulla secta recessit, ut dicatur
quia a fide recessit.</p>
<p>AUG. dixit: Quoniam te video nolle respondere ad
quod interrogaris, ne inveniaris vel non tenere Spiritum
sanctum, quem jam probavimus missum esse
Apostolis, vel non esse in eorum numero quos futuros
Paulus designavit, ubi et vos ipsos prophetavit;
breviter respondeo: Ut secundum tuum intellectum
accipiam quod dixisti, Recedent a fide: quia non recedunt
a fide, nisi illi qui fuerunt in aliqua fide; Manichaeus
autem in nulla fide fuit a qua recesserit, sed
in qua fuit in ea permansit: hoc te interrogo, utrum
Manichaeus, vel potius doctrina daemoniorum mendaciloquorum
quae fuit in Manichaeo, nullos Christianos
catholicos seduxerit, ut recederent a fide. Si enim
multi a vobis, et per vos, et per illam doctrinam seducuntur,
ut recedant a fide, et intendant spiritibus
seductoribus, qualis in Manichaeo fuit; et incipiant
dicere omnem concubitum esse fornicationem, unde
Apostolus dicit, <hi>Prohibentes nuptias;</hi> et incipiant dicere,
carnes quas comedunt homines, non esse Dei
creaturam, sed daemonum facturam, et esse immunditiam,
manifestum est de his praedixisse Spiritum
sanctum paracletum qui erat in apostolo Paulo, quod
recessuri erant a fide, intendentes spiritibus seductoribus,
qualis fuit in Manichaeo. Jam ergo quia ego
respondi, justum est ut tu respondeas ad quod interrogavi,
utrum non dicas omnem concubitum esse
fornicationem: aut si ad hoc non vis respondere, ad
id quod primo interrogavi responde, ut probes Manichaeum
<pb n="0525"/>
esse apostolum Christi: aut si et hoc non
vis, permitte me evacuare doctrinam ipsius, quod
promisi cum legeretur epistola ejus, quam dicitis Fundamenti.
</p>
        </div2>

<div2>
          <head>CAPUT IX.</head>
<p>FEL. dixit: Ego respondeo ad id
quod dicit Sanctitas tua, quia in Paulo venit Spiritus
sanctus paracletus.</p>
<p>AUG. dixit: Non in solo.</p>
<p>FEL. dixit: Ego de ipso ago: quia si in ipso, et in
omnes. Et si in ipso: Paulus enim in altera Epistola
dicit: <hi>Ex parte scimus, et ex parte prophetamus: cum
venerit autem quod perfectum est, abolebuntur ea quae
ex parte dicta sunt <note>(I Cor. XIII, 9, 10)</note>
            </hi>. Nos audientes
Paulum hoc dicere, venit Manichaeus cum praedicatione
sua, et suscepimus eum secundum quod Christus
dixit, <hi>Mitto vobis Spiritum sanctum <note>(Joan. XVI,
7)</note>
            </hi>. Et Paulus venit et dixit quia et ipse venturus est,
et postea nemo venit; ideo suscepimus Manichaeum.
Et quia venit Manichaeus, et per suam praedicationem
docuit nos initium, medium et finem: docuit nos de
fabrica mundi, quare facta est, et unde facta est,
et qui fecerunt; docuit nos quare dies et quare nox;
docuit nos de cursu solis et lunae: quia hoc in Paulo
non audivimus, nec in caeterorum Apostolorum scripturis:
hoc credimus, quia ipse est Paracletus. Itaque
illud iterum dico, quod superius dixi: si audiero
in altera scriptura, ubi Paracletus loquitur, id est,
Spiritus sanctus, de quo voluero interrogare, et docueris
me; credo et renuntio.</p>
</div2>

<div2>
          <head>CAPUT X.</head>
<p>AUG. dixit: Dicis te ideo non credere
Spiritum sanctum paracletum in Paulo apostolo
fuisse, quia Paulus dicit, <hi>Ex parte enim scimus, et ex
parte prophetamus:</hi> et inde putas Apostolum per haec
verba praedixisse velut alium venturum post se, qui
praedicaret omnia quae ipse non potuit, quia ex parte
dicebat; et hunc tu credis esse Manichaeum. Primo
ergo, ex ipsa lectione Apostoli ostendo unde dicebat
hoc Apostolus. Deinde, quia dixisti quod Manichaeus
vos docuerit initium, medium et finem, et quomodo
vel quare factus sit mundus, de cursu solis et lunae,
et de aliis quae commemorasti; non legitur in Evangelio
Dominum dixisse, Mitto vobis Paracletum qui
vos doceat de cursu solis et lunae. Christianos enim
facere volebat, non mathematicos. Sufficit autem ut
homines de his rebus, quantum in schola didicerunt,
noverint propter humanos usus. Christus autem venturum
Paracletum dixit, qui inducat in omnem veritatem:
sed non ibi ait, Initium, medium et finem;
non ait, Solis et lunae cursus. Aut si putas hanc doctrinam
ad illam veritatem pertinere, quam per Spiritum
sanctum Christus promisit, interrogo te quot
sint stellae. Si accepisti Spiritum illum, de quo dicis,
ad quem pertinet docere ista, quae ego dico ad disciplinam
et doctrinam christianam non pertinere; oportet
ut renunties et respondeas mihi. Debitorem enim
te fecisti, ut si quid de talibus interrogavero, si non
responderis, non in te appareat Spiritus ille, de quo
dictum est, <hi>Inducet in omnem veritatem <note>(Joan. XVI, 13)</note>
            </hi>;
<pb n="0526"/>
si illa est veritas quo ista pertinent. Itaque elige tibi
utrum velis et paratus sis mihi de his rebus respondere,
tanquam homo qui accepisti Spiritum qui
introducit in omnem veritatem, et dicis quia ad ipsam
veritatem pertinet scire ista mundana. Itaque ego tibi
possum ea dicere quae pertinent ad doctrinam christianam:
tu autem qui putas ad eam pertinere quomodo
sit factus mundus, et quae agantur in mundo,
ad omnia mihi necesse est respondeas. Sed plane
cum responderis, probaturus es. Sed antequam incipias
dicere, si forte habes quod ille confinxerit,
quem secutus es, doceam ego prius quod promisi,
unde dicebat Apostolus, <hi>Ex parte scimus, et ex parte
prophetamus.</hi> </p>
</div2>

<div2>
          <head>CAPUT XI.</head>
<p>Dicebat enim, sicut lectio ipsa mox
indicatura est, quia in ista vita homo cum est, non
potest assequi omnia; sed ex parte assequitur in hac
vita: ipse autem Spiritus sanctus, qui ex parte docet
in hac vita, post hanc vitam introducet in omnem
veritatem. Quod ut apertissime doceatur, audi Apostolum.
Et cum diceret, ex Apostolo legit: <hi>Sive autem
prophetiae evacuabuntur, sive linguae cessabunt, sive
scientia evacuabitur: ex parte enim scimus, et ex parte
prophetamus; cum autem venerit quod perfectum est,
quod ex parte est evacuabitur. Cum essem parvulus, loquebar
ut parvulus, sapiebam quasi parvulus, cogitabam
quasi parvulus: cum autem factus sum vir, evacuavi ea
quae parvuli erant. Videmus enim nunc per speculum in
aenigmate, tunc autem facie ad faciem <note>(I Cor. XIII, 8-12)</note>
            </hi>.
Et cum legeret, dixit: Jam dic mihi tu, si tempora
futura Manichaei praedicebat Apostolus, utrum tu videas
modo Deum facie ad faciem.</p>
</div2>

<div2>
          <head>CAPUT XII.</head>
<p>FEL. dixit: Non tantum ego possum
contra tuam virtutem, quia mira virtus est gradus
episcopalis; deinde contra leges Imperatorum:
et superius petivi compendive ut doceas me quid
est veritas; et si docueris me quid est veritas, patebit
quod teneo mendacium esse.</p>
<p>AUG. dixit: Apparuit te probare non potuisse apostolum
Christi esse Manichaeum: quare autem non
potueris, breviter expono. Dixisti inde te probare Manichaeum
esse apostolum Christi, quia paracletum
venturum promisit Christus Spiritum sanctum: et
quia non invenires quando venerit quem Christus promisit,
hinc te credere ipsum esse Manichaeum. At
vero ubi probavi per Scripturas sanctas, ecclesiasticas,
canonicas, quando venerit apertissime Spiritus
sanctus, quem venturum promisit Dominus Christus,
convertisti te, ut diceres, debere tibi ostendi quid
docuerit, et utrum Manichaei doctrinam evacuaverit.
Cum ergo respondissem Manichaeum post Apostolos
fuisse in carne; illorum autem doctrinam, antequam
Manichaeus natus esset, ab ipsis fuisse praedicatam:
dixi tamen unum ipsorum Apostolorum Paulum per
Spiritum sanctum, qui in omnes Apostolos venerat,
prophetasse etiam de ista vestra doctrina, quia futura
erat, et eam appellasse doctrinam daemoniorum mendaciloquorum;
ubi ostendi ea, quae dixit Paulus futura
<pb n="0527"/>
in ipsa doctrina, ad vestram professionem pertinere,
id est, prohibitionem nuptiarum; quia omnem
concubitum, et cum uxore, fornicationem esse dicitis:
et abstinentiam a cibis quos Deus creavit; quia
novi vos quosdam cibos dicere immundos, cum ipse
sequatur et dicat, <hi>Omnis creatura Dei bona est <note>(I Tim.
IV, 1-4)</note>
            </hi>. Cum hic a te exigerem ut responderes, dixisti
Manichaeum vos docere initium, medium et
finem, et cursum solis et lunae, et caetera talia, quae
cum ego ostenderem ad christianam doctrinam non
pertinere; respondisti apostolum ipsum Paulum dixisse,
quia ex parte scit et ex parte prophetat. Dixi
nos non posse scire divina, cum sumus in hac vita;
et hic videre per speculum et in aenigmate, tunc autem
facie ad faciem: et quaesivi a te, si hoc putas
dixisse apostolum Paulum, quod venturus esset Manichaeus,
qui doceret quod non poterat Paulus, pertinere
ad te, qui te dicis accepisse ipsum Spiritum,
videre modo Deum facie ad faciem. Quod quia non
potes, manifestum est apostolum Paulum de illa vita
dixisse, de qua dicit et Joannes: <hi>Dilectissimi, filii Dei
sumus, et nondum apparuit quid erimus: scimus autem
quia cum apparuerit, similes ei erimus; quoniam videbimus
eum sicuti est <note>(I Joan. III, 3)</note>
            </hi>. Hoc tu cum audisses,
dixisti te non valere contra meam virtutem:
quae virtus mea non est, sed si aliqua est, ab illo
mihi data est ad redarguendos errores, qui virtus est
omnium fidelium suorum, et pleno corde de se praesumentium.
Dixisti etiam quod te episcopalis terreat
auctoritas: cum videas quanta pace inter nos agamus,
quanta tranquillitate disputemus; quemadmodum
populus praesens nullam tibi vim faciat, nullum
terrorem incutiat, sed tranquillissimus audiat, sicut
decet Christianos. Dixisti etiam timere te leges Imperatorum:
hoc pro vera fide non timeret, quem Spiritus
sanctus impleret: nam et Petrus apostolus in
passione Domini timuit, et ter negavit; ubi autem
eum paracletus, quem Christus promiserat, Spiritus
sanctus implevit, pro fide Domini crucifixus est; et
ille qui primo habuit negationem timoris, postea implevit
gloriosissimam passionem confessionis. Tu
itaque ex hoc ipso quod timere te dixisti leges Imperatorum,
quamvis et de caeteris rebus, satis apparet,
quod non inveneris Spiritum paracletum veritatis:
quia et si non timeres, aliis rebus convincereris.</p>
<p>FEL. dixit: Et Apostoli timuerunt.</p>
<p>AUG. dixit: Timuerunt ut caverent, non ut fidem
suam comprehensi edicere dubitarent. Tu autem jam
hinc timere debuisti, ut non hic te inveniremus:
jam in medio es; quare times, nisi quia quod dicas
non habes? Nam et si Imperatores timuisses, ante
tacuisses. Nunc vero cum hesterno die libellum Curatori
dederis, et publice clamitaveris, cum codicibus
tuis te paratum esse incendi, si aliquid mali in
ipsis fuerit inventum; unde heri leges flagitabas
quasi fortis, hodie veritatem fugis ut timidus.
</p>
        </div2>

<div2>
          <head>CAPUT XIII.</head>
<p>FEL. dixit: Non veritatem fugio.</p>
<p>AUG. dixit: Dic ergo, si vides Deum facie ad faciem,
secundum pollicitationem tuam; quia dixisti
<pb n="0528"/>
apostolum Paulum de vobis dixisse quia tam plenam
veritatem accepturi essetis: ut intelligamus, vel credamus,
Apostolum habuisse ex parte, et te totum.</p>
<p>FEL. dixit: Non veritatem fugio, sed veritatem
quaero. Quod tu dicis, quia non teneo, probetur mihi
per Scripturas deificas: hoc quaero jam.</p>
<p>AUG. dixit: Prius profitere te non potuisse probare
Manichaeum apostolum Jesu Christi: et quantum potuero,
cum omnia exstirpata fuerint contraria de corde
tuo per ministerium meum, donante Domino, insero
tibi quae scit scientia veritatis, quae perducat ad
Deum, initians a fide.</p>
<p>FEL. dixit: Quia hoc dicis tu, ut legem meam negem,
et accipiam alteram, meliorem duntaxat, quod
quaero ego; non hoc respondeo, ut legem meam negem
antequam alteram accipiam.</p>
<p>AUG. dixit: Sed prius de vase funditur quod adversum
habet, et sic impletur quod bonum est: aut
si adhuc dubitas fundere, defende quo plenus es.
Ostendam enim tibi, quantum me Dominus adjuvat,
quanta immunditia et blasphemiis plena sit doctrina
Manichaei, si permittas ut legatur illa epistola, de
cujus initio jam tractavimus, et non potuisti probare
apostolum Christi esse Manichaeum: sed ideo moras
innectis, ne caetera legantur, ubi aperte vestra sacrilegia
deprehenduntur; aut si permittis, legantur.</p>
<p>FEL. dixit: Permitto; quia dixisti omnia immunda
fundi, et sic bona immitti: hoc enim dictum est Sanctitatis
tuae. Ad quod et ego dico: Nullus aquam fundit,
nisi alter impleverit.</p>
<p>AUG. dixit: Hoc vides quam inconsiderate dixeris,
ut mitius loquar, et non dicam insane. Utique de vase
tibi similitudinem posui: in vas plenum nemo potest
aliquid mittere, nisi fundatur illud quo plenum
erat.</p>
<p>FEL. dixit: Unum dixisti, et ego dixi duo.</p>
<p>AUG. dixit: Si duo vasa dixisti, vis illum parem
tuum fundimus et implemus illum, ut possis tu fundere
quod habes?</p>
<p>FEL. dixit: Ambo unam aquam habemus.</p>
<p>AUG. dixit: Cum ergo ambo pleni sitis aqua vestra,
quid implebimus, ut doceamus vos, nisi aliquis
vestrum fuderit quod habet? Aut si bonum est, et
ideo debet teneri ut defendatur et legatur illa epistola,
videamus si vel caetera possunt defendi, si in ipso
initio defecisti: aut si dicis te in illo non defecisse,
proba nobis quomodo Manichaeus sit apostolus Christi.
</p>
        </div2>

<div2>
          <head>CAPUT XIV.</head>
<p>FEL. dixit: Christus dixit, Spiritum
sanctum missurum se, qui in omnem veritatem
inducat.</p>
<p>AUG. dixit: Si habes illum, attende ad id quod te
jamdudum interrogavi. Dixisti enim ad ipsius doctrinam
pertinere, etiam ista mundana cognoscere: dic
mihi quot sunt stellae, si introductus es in istam omnem
veritatem.</p>
<p>
            <pb n="0529"/>FEL. dixit: Et ego dico, quia si Paracletus per
Apostolos locutus est, et per Paulum: et ego peto
Sanctitatem tuam, ut illa mihi ostendas quae jam dixi.</p>
<p>AUG. dixit: Confitere te non potuisse ostendere
quod ego interrogavi, et ostendam secundum Scripturas
quod pertineat ad fidem christianam.</p>
<p>FEL. dixit: Et ego, si mihi attuleris scripturas Manichaei,
quinque auctores quos tibi dixi, quidquid me
interrogaveris, probo tibi.</p>
<p>AUG. dixit: De ipsis quinque auctoribus est ista
epistola, cujus aperuimus principium, et invenimus
ibi scriptum, <hi>Manichaeus apostolus Jesu Christi:</hi> et
video quia ipsum principium non mihi exponis, quia
non probas quomodo Manichaeus sit apostolus Jesu
Christi.</p>
<p>FEL. dixit: Si in ista non probo, in secundo
probo.</p>
<p>AUG. dixit: In quo secundo?</p>
<p>FEL. dixit: In Thesauro.</p>
<p>AUG. dixit: Thesaurum istum, quem ideo tali nomine
appellatis, ut miseros seducatis, quis scripsit?
Manichaeus? Nolo mihi ab illo probes: quia ille Manichaeus
mentitur, dicendo se esse quod non est.</p>
<p>FEL. dixit: Tu proba mihi per alterum.</p>
<p>AUG. dixit: Quid vis tibi probem?</p>
<p>FEL. dixit: Quia mentitur Manichaeus.</p>
<p>AUG. dixit: Quia tu non potes probare verum dicere
Manichaeum, oportet ut ego probem mentitum
esse Manichaeum?</p>
<p>FEL. dixit: Quare non potui probare? Numquid
prolatae sunt scripturae quas ego petivi, et non probavi?</p>
<p>AUG. dixit: Sed scripturas Manichaei petis, quibus
fidem non habemus: aliunde proba. Ego autem de
ipsa scriptura Manichaei tibi probo mentitum esse Manichaeum,
et blasphemasse Manichaeum.</p>
<p>FEL. dixit: Afferantur libri.</p>
<p>AUG. dixit: Praesens est epistola Manichaei, quam
dicitis Fundamenti. Initium in aedificio nullum est,
nisi fundamentum: si eum ostendero in ipso fundamento
ruinam fecisse, caeteram ejus constructionem
utquid quaerimus?
</p>
        </div2>

<div2>
          <head>CAPUT XV.</head>
<p>FEL. dixit: Hoc dicis, in ipsa
ostendens ruinam esse: et ego dico, da arbitros
quantos et tu habes, et tibi probo quia non mentitur.</p>
<p>AUG. dixit: Absit a nobis et a genere humano ut
quantos hic vides, tantos videas Manichaeos.</p>
<p>FEL. dixit: Da, dixi, quae a te petivi.</p>
<p>AUG. dixit: Quos vis ergo ut dem tibi?</p>
<p>FEL. dixit: Quos tu volueris.</p>
<p>AUG. dixit: Ego istos do; si habes meliores,
pete.</p>
<p>
            <pb n="0530"/>FEL. dixit: Quomodo istos das?</p>
<p>AUG. dixit: Praesentes qui nos audiunt.</p>
<p>FEL. dixit: Isti mihi non favent.</p>
<p>AUG. dixit: Ergo tu tales quaeris qui tibi faveant,
non qui veritati?</p>
<p>FEL. dixit: Qui me audiant, et non tantum me, sed
et ipsam scripturam, ut probetur an verum dicit, an
mentitur.</p>
<p>AUG. dixit: Vides ergo quia audiunt. Legamus
caetera: quia tu istam epistolam Manichaei esse confessus
es.</p>
<p>FEL. dixit: Non nego.</p>
<p>AUG. dixit: Ergo legatur.
</p>
        </div2>

<div2>
          <head>CAPUT XVI.</head>
<p>FEL. dixit: Arbitros non habeo.
Et adjecit: Legatur caput illius. Et cum legeretur,
et ventum esset ad locum ubi scriptum habet eadem
epistola, <hi>Pax Dei invisibilis et veritatis notitia sit cum
fratribus suis et charissimis, qui mandatis coelestibus
credunt pariter atque deserviunt: sed et dextera luminis
tueatur et eripiat vos ab omni incursione maligna, et a
laqueo mundi; pietas vero Spiritus sancti intima vestri
pectoris adaperiat, ut ipsis oculis videatis vestras
animas;</hi> Felix dixit: Da scripturam quae ista redarguat.</p>
<p>AUG. dixit: Adhuc nihil mali audivimus, nisi quod
ausus est Manichaeus apostolum Christi se nominare.
Nam ea quae dixit, adhuc ad tectorium fallaciae pertinent,
et ad ovinam pellem, quibus eis prius dicit
verba bona, ut possit introducere mala. Sed quid velit
per haec verba introducere, videamus. Si enim aliquid
mali introduxerit, et ista verba mala erunt et
seductoria: si autem aliquid boni in posterioribus et
veri dixerit, necessitate comprehendemus. Permitte
ergo legantur sequentia.</p>
<p>FEL. dixit: Si ergo asseris quia in primo bona ponuntur,
et postea mala immittuntur, quomodo ego
tibi possum credere, cum mihi primo bona dixeris?</p>
<p>AUG. dixit: Ego adhuc ista nec bona dixi, nec
mala. Nihil mali adhuc audivimus, dixi: non dixi,
Jam aliquid boni audivimus. Malum enim illud solum
dixi, quod ausus est dicere se apostolum Christi.
Verba vero quae dixit in consequentibus, tunc erunt
mala, si mali aliquid introduxerint; tunc erunt bona,
si boni aliquid introduxerint. Permitte ergo ut sequentia
legantur: quare times?</p>
<p>FEL. dixit: Non timeo.</p>
<p>AUG. dixit: Permitte ergo ut legantur.</p>
<p>FEL. dixit: Legantur.</p>
</div2>

<div2>
          <head>CAPUT XVII.</head>
<p>Et cum legeretur, et ventum esset
ad locum ubi scriptum habet, <hi>Ita autem fundata
sunt ejusdem splendidissima regna supra lucidam et
beatam terram, ut a nullo unquam aut moveri aut concuti
possint;</hi> Augustinus dixit: Terram istam quam
dicit, unde habebat? Fecit eam, an genuit eam, an
aequalis et coaeterna illi erat? Istam dico terram lucidam
et beatam quam dicit.</p>
<p>
            <pb n="0531"/>FEL. dixit: Quomodo scriptum est, <hi>In principio fecit
Deus coelum et terram, et terra erat invisibilis et coinquinabilis
et incomposita?</hi> Ego ita intelligo: In principio
fecit Deus coelum et terram, et terra erat: quasi
duae terrae mihi videntur esse, secundum quod Manichaeus
dicit duo regna.</p>
<p>AUG. dixit: Quia Scripturam commemorasti nostram,
quam soletis blasphemare, ad me pertinet
exponere illam, et ostendere tibi, sine blasphemia
esse illud scriptum, et cum veritate et non secundum
Manichaeum; ut deinde tu vel in secundis mihi
respondeas quod interrogavi.</p>
<p>FEL. dixit: Respondeo.</p>
<p>AUG. dixit: Quod scriptum est, <hi>In principio fecit
Deus coelum et terram;</hi> breviter complexa est Scriptura
quid fecerit Deus. Deinde quia nondum apparebat
haec terra quam fecerat, antequam eam distingueret
et ornaret, qualem terram fecerat Deus, secuta Scriptura
exposuit, qualis terra erat de qua dixerat, <hi>In
principio fecit Deus coelum et terram:</hi> tanquam cum audissemus, <hi>In principio fecit Deus coelum et terram,</hi> 
quaereremus, qualem terram, subjecit et ait, <hi>Terra autem,</hi> 
id est, illa quam fecerat Deus, <hi>invisibilis erat et
incomposita <note>(Gen. I, 1, 2)</note>
            </hi>. Non ergo duas terras dixit,
sed qualis illa fuerit exposuit. Tu itaque responde
nunc mihi quod breviter interrogavi: Terra ista lucida
et beata quam dicit Manichaeus, supra quam fundata
erant regna Dei, ab ipso Deo facta erat, an genita
de illo erat, an coaeterna illi erat? Unum de tribus,
nisi molestum est, sine tergiversatione responde.</p>
<p>FEL. dixit: Ipsa se scriptura interpretatur.</p>
<p>AUG. dixit: Si ergo nosti esse hic aliquem locum,
ubi hoc dicat scriptura, quia illam terram vel genuit
Deus, vel fecit, vel coaeterna illi erat, aperi ad locum
quem nosti, et lege mihi.</p>
<p>FEL. dixit: Non est in ista scriptura, sed in altera.</p>
<p>AUG. dixit: Credo ergo, quia si qua est illa scriptura,
meministi quid ibi dixerit. Itaque tu mihi responde,
qui nosti illam scripturam: et si dixero quia
non sic habet, convinces me. Si autem sic cognovero,
secundum hoc disputo quod tu ipse responderis. Dic
ergo an fecerit terram istam Deus, an genuerit, an
coaeterna illi fuerit: qui legisti in nescio quo libro,
ubi esse hoc scriptum dicis.</p>
<p>FEL. dixit: Quia modo Sanctitas tua interpretata
est Scripturam tuam, quomodo voluisti et acceptavi, et
tu sic mihi accepta quidquid dixero.</p>
<p>AUG. dixit: Interim quod interrogavi, si nihil
me contra moverit accepto: si autem aliquid moverit,
motum meum indico tibi, ut ad ipsum respondeas.</p>
<p>FEL. dixit: Ego non respondi ad tua dicta.</p>
<p>AUG. dixit: Quia prius est ut mihi ad id quod interrogavi
respondeas, tamen feci etiam ut tibi prior
respondeam: forte non te movit, ideo non respondisti,
forte et me non movebit, cum responderis. Responde
ergo ad quod interrogavi.</p>
</div2>

<div2>
          <head>CAPUT XVIII.</head>

<pb n="0532"/>
<p>FEL. dixit: Respondeo. Et adjecit:
Dixisti ergo de terra illa in qua Deus habitat,
an facta est ab illo, an generavit illam, an coaeterna
illi est. Et ego dico, quia quomodo Deus aeternus
est, et factura apud illum nulla est, totum aeternum
est.</p>
<p>AUG. dixit: Non illam ergo genuit, neque fecit?</p>
<p>FEL. dixit: Non, sed est illi coaeterna.</p>
<p>AUG. dixit: Si autem genuisset illam, non illi esset
coaeterna.</p>
<p>FEL. dixit: Quod nascitur, finem habet: quod innatum,
non habet finem.</p>
<p>AUG. dixit: Quibus ergo erat ille pater, aut cujus
erat pater, quem modo patrem nominavit? Si
enim nihil genuerat, pater esse non poterat.</p>
<p>FEL. dixit: Sed sunt alia quae generavit.</p>
<p>AUG. dixit: Illa ergo quae generavit, non sunt illi
coaeterna, an et ipsa coaeterna sunt?</p>
<p>FEL. dixit: Coaeterna sunt illi quidquid Deus generavit.</p>
<p>AUG. dixit: Ergo errasti, quod superius dixisti, <hi>Omne quod nascitur, finem habet.</hi> </p>
<p>FEL. dixit: Interim quia secundum generationem
carnis locutus sum, erravi.</p>
<p>AUG. dixit: Modestissime confessus errorem, merearis
intelligere veritatem.</p>
<p>FEL. dixit: Faciat Deus.</p>
<p>AUG. dixit: Attende ergo jam, ut incipias cognoscere
errorem scripturae hujus. Si quae genuit Deus,
coaeterna non sunt illi, melior est terra illa quam non
generavit Deus, ubi habitant omnia quae generavit
Deus, quam terram dicis ab eo non generatam.</p>
<p>FEL. dixit: Coaequantur sibi omnia, et quae generavit,
et quae non generavit, id est, terra illa ubi commorabatur.</p>
<p>AUG. dixit: Quid, ipse qui generavit, aequalis est
illis omnibus, aut major est illis?</p>
<p>FEL. dixit: Et qui generavit, et quos generavit, et
ubi positi sunt, omnia aequalia sunt.</p>
<p>AUG. dixit: Unius ergo substantiae sunt?</p>
<p>FEL. dixit: Unius.</p>
<p>AUG. dixit: Hoc quod est Deus pater, hoc sunt filii
ipsius, hoc et terra illa?</p>
<p>FEL. dixit: Hoc unum sunt omnes.</p>
<p>AUG. dixit: Hujus ergo terrae non est pater, sed
inhabitator?</p>
<p>FEL. dixit: Etiam.</p>
<p>AUG. dixit: Sic nec genuit illam, nec fecit illam,
quomodo ad eum pertineat nisi sola vicinitate non
video, quomodo si habeat aliquis vicinum bonum:
et duae jam erunt res ambae ingenitae, terra et
pater.</p>
<p>FEL. dixit: Imo tres sunt, pater ingenitus, terra
ingenita, et aer ingenitus.</p>
<p>AUG. dixit: Hoc totum una substantia est?</p>
<p>FEL. dixit: Una.</p>
<p>AUG. dixit: Et ita fundata, ut a nullo unquam moveri
aut concuti possit?</p>
<p>
            <pb n="0533"/>FEL. dixit: Motio et concussio habet distantiam.</p>
<p>AUG. dixit: Habeat: sed tamen talia fuerunt, ut a
nullo unquam moveri aut concuti possent?</p>
<p>FEL. dixit: Est distantia inter moveri et concuti.</p>
<p>AUG. dixit: Non inde te interrogo.</p>
<p>FEL. dixit: Sed inde me vis tenere.</p>
<p>AUG. dixit: Quomodo vis, accipe Moveri: non poterat
moveri?</p>
<p>FEL. dixit: Non dico quia non poterat moveri, sed
motio distantia est.</p>
<p>AUG. dixit: Sed ita dixi, Nec moveri, nec concuti.
Non dixi, Moveri quidem potest, sed concuti non potest;
aut, Concuti quidem potest, moveri non potest:
sed ambas res dixi, non posse nec moveri, nec concuti.</p>
<p>FEL. dixit: De ambabus rebus distantia est inter
moveri et concuti.</p>
</div2>

<div2>
          <head>CAPUT XIX.</head>
<p>AUG. dixit: Legamus ergo sequentia,
videamus si Deus iste qui fundata habebat regna super
lucidam et beatam terram, quae a nullo unquam moveri
et concuti possunt, neminem timuit, sicut oportebat ut
neminem timeret, cujus regna sic fundata erant, ut a
nullo aut moveri aut concuti possent. Et legit sequentia: <hi>Juxta unam vero partem ac latus illustris illius ac
sanctae terrae.</hi> 
 Et cum legeret interrogavit: Quod latus?
dextrum, an sinistrum?</p>
<p>FEL. dixit: Hanc tibi ego non possum interpretari
scripturam, et exponere quod ibi non est: ipsa sibi
interpres est; ego non possum dicere, ne forte incurram
in peccatum.</p>
<p>AUG. dixit: Legatur hoc ergo quod sequitur. Et
cum legeret, et ventum esset ad locum ubi habet, <hi>Lucis
vero beatissimae Pater, sciens labem magnam ac vastitatem
quae ex tenebris surgeret, adversus sua sancta impendere
saecula, nisi quod eximium ac praeclarum et
virtute potens numen opponat, quo superet simul ac destruat
stirpem tenebrarum, qua exstincta perpetua quies
lucis incolis pararetur;</hi> Augustinus dixit: Nunc jam quia
coeperunt apertae blasphemiae, si defendendas putas,
dic quid ista gens tenebrarum, quam videtur Deus timuisse,
ne magna labes et vastitas ex tenebris in regna
ejus irruerent, nocere poterat Deo; maxime cujus
regna superius dixit ita fundata, ut a nullo unquam
moveri aut concuti possent. Quid ergo illi factura
erat gens ista? Poterat ei nocere, an non poterat?
Responde unum e duobus.</p>
<p>FEL. dixit: Ego respondeo: Si nihil contra Deum
est, secundum quod dixit scriptura Manichaei, quia
est alterum regnum; pro qua causa Christus missus
est, ut nos liberaret de laqueo mortis hujus? cujus est
iste laqueus et mors? Si adversarius nullus contra
Deum est, utquid baptizati sumus? Utquid Eucharistia,
utquid Christianitas, si contra Deum nihil
est?</p>
<p>AUG. dixit: Quia video te nolle respondere ad id
quod te interrogo, et te interrogare ut tibi respondeam;
et hoc non recuso: dum tamen memineris
quia tibi interroganti ego respondeo, tu autem mihi
<pb n="0534"/>
interroganti respondere noluisti. Sed quia me interrogasti,
audi quod interrogasti. Nos quidem dicimus
liberatorem Christum venisse, et a peccatis nostris
dicimus nos liberari, quia nos non sumus de substantia
Dei geniti, sed per ejus Verbum facti a Deo. Multum
autem interest inter natum de substantia Dei, et
factum a Deo quod non est de substantia Dei. Quidquid
ergo fecit Deus, potest esse mutabile; ipse autem
Deus non est mutabilis: quia non possunt aequari
opera artifici et conditori. Tu autem qui paulo ante
ad interrogationem meam dixisti, quia <hi>et Pater qui
generavit ibi lucis filios, et aer, et ipsa terra, et ipsi filii
una substantia sunt, et aequalia sunt omnia;</hi> oportet ut
dicas mihi, huic substantiae utique incorruptibili quomodo
poterat nocere gens tenebrarum. Si enim poterat
nocere ei, non erat natura incorruptibilis:
si autem non poterat, nulla causa erat quare praelium
agitaret, et illud numen quod dicit, huc mitteret.</p>
<p>FEL. dixit: Dilationem peto, ut possim respondere.</p>
<p>AUG. dixit: Quando? Cras intermissus sufficit?</p>
</div2>

<div2>
          <head>CAPUT XX.</head>
<p>FEL. dixit: Intermitte mihi tres
dies, id est, hodie, et cras, et perendie, aut usque ad
diem qui est post dominicum, id est, pridie idus decembris.</p>
<p>AUG. dixit: Video te dilationem ad respondendum
petiisse; humanum est ut concedatur tibi: sed
si respondere non potueris ad praestitutum diem, quid
fiet?</p>
<p>FEL. dixit: Ero victus.</p>
<p>AUG. dixit: Quid, si fugeris?</p>
<p>FEL. dixit: Reus ero civitatis hujus, et ubique,
et legis meae.</p>
<p>AUG. dixit: Imo hoc dic: Si fugero, sic habear
tanquam si anathemavero Manichaeum.</p>
<p>FEL. dixit: Hoc dicere non possum.</p>
<p>AUG. dixit: Ergo aperte nobis dic quia fugere cogitas,
et nemo te tenet.</p>
<p>FEL. dixit: Non fugio.</p>
<p>AUG. dixit: Ut video, non vis quasi victus abscedere:
sed saltem hoc dic, Si fugero, victus sum.</p>
<p>FEL. dixit: Dixi.</p>
<p>AUG. dixit: Et unde apparebit te fugisse propter
Gesta?</p>
<p>FEL. dixit: Jube ut quem elegero, cum ipso sim.</p>
<p>AUG. dixit: Elige tibi aliquem de praesentibus istis
fratribus, qui ad cancellum stant.</p>
<p>FEL. dixit: Sim cum illo qui est in medio.</p>
<p>AUG. dixit: Sicut tibi elegisti, usque ad diem cum
illo eris.</p>
<p>FEL. dixit: Etiam, et ego hoc consentio.</p>
<p>BONIFACIUS dixit: Praestabit Christus, ut si cum
illo veniam, christianus est.</p>
<p>
            <pb n="0535"/>Augustinus episcopus Ecclesiae catholicae Hipponeregiensis,
his in ecclesia coram populo Gestis subscripsi.</p>
<p>
            <pb n="0536"/>Felix christianus, cultor legis Manichaei, his in
ecclesia coram populo Gestis subscripsi.
</p>
        </div2>
      </div1>

<div1>
        <head> <hi>LIBER SECUNDUS.</hi> ACTA SECUNDAE DIEI.</head>
<div2>
          <head>CAPUT PRIMUM.</head>
<pb n="0535"/>
          <p>Cum ventum esset ad diem
praestitutum, id est, ad pridie iduum decembrium, res
sic agi coepit in ecclesia Pacis. AUGUSTINUS episcopus
Ecclesiae catholicae Hipponeregiensium regionum dixit:
Pridem cum sermonem haberemus, dilationem te petiisse
meministi, cum ad ea quae interrogaveram in
praesenti respondere non posses. Si ergo tam lato
temporis spatio, post diem scilicet quintum aliquid
excogitasti, responde. Hoc enim tunc interrogaveram:
Si Deo nocere nihil poterat, quare bellum gessit
cum gente quam dicitis tenebrarum, in quo bello
naturae daemonum misceret substantiam suam, quae
hoc est quod ipse, sicut jam interrogatus dixisti? Si
autem nocere ei poterat, non incorruptibilem Deum
colitis, qualem veritas et apostolica doctrina testatur.</p>
<p>FELIX dixit: Ex quo a Sanctitate tua recessi, ut ad
diem constitutum reversus essem, ut responderem
tuae interrogationi, quaecumque velles interrogare,
ventum est ad diem: et quia nullam scripturam inter
manus habui, quia non mihi sunt redditae unde me
instruere possem; nullus enim ad certamen exit, nisi
prius munitus fuerit, et nullus litigator potest sine
suis chartis litigare; similiter et ego sine mea scriptura
respondere non possum.</p>
<p>AUG. dixit: Istam tergiversationem tanto dierum
spatio excogitasti, quae te in causa perdita et errore
sacrilego quid respondeas non habentem adjuvare nihil
poterit. Notum est enim omnibus qui aderant,
quos etiam nunc adesse video, te dierum tantum dilationem
petiisse: debuisse autem petere etiam codices,
quando dilationem petiisti, si his te putabas instrui
posse ad respondendum; quod non fecisti. Novi te
petiisse codices, non quidem ad instructionem inspiciendos,
verum hoc longe antequam peteres dilationem:
cum vero dilationem petiisti, codicum tibi reddendorum
et inspiciendorum, ut esse posses instructior,
nullam fecisti mentionem.</p>
<p>FEL. dixit: Modo peto codices, reddantur mihi, et
venio ad certamen post biduum; et si victus fuero,
quod deliberaveris, subeo.</p>
<p>AUG. dixit: Rudem te in ista scelerata secta non
esse puto, quod et fateris. Non te autem habere quod
respondeas, etsi tu non fatearis, omnis homo jam videt.
Sed quia codices tuos repetis, qui sub sigillo publico
custodiuntur, quibus inspectis dicis te instructum venire
posse post biduum; illud quod jam constat, objectis
quaestionibus te respondere non potuisse recole.
<pb n="0536"/>
Tolle autem codices tuos, et dic quid inde velis
tibi proferri, quod modo inspicias et respondeas.</p>
<p>FEL. dixit: Omnes scripturas quae mihi sublatae
sunt. Ista enim epistola Fundamenti est, quod et
Sanctitas tua bene scit, quod et ego dixi, quia ipsa
continet initium, medium et finem. Ipsa legatur, et
quidquid malum objicitur legi meae, probetur: et
nego illam, si probata fuerint illa crimina quae objiciuntur
legi meae.</p>
<p>AUG. dixit: Quoniam fateris hanc esse epistolam,
ubi doctrinae vestrae initium, medium et finis continetur,
hoc initium quam sit sacrilegum, ubi Deum
dicitis pugnasse contra gentem tenebrarum, et miscuisse
naturae daemonum polluendam et ligandam
partem suam, quae hoc est quod ipse; tam sacrilegum
est, ut ferri vix ab audientibus possit: hoc objicitur
primo sectae vestrae, sive initium hoc voces,
sive medium, sive finem, non valde id curo; hoc tamen
de hac epistola, quam fateris esse Manichaei,
lectum esse non negas; hoc vobis objicitur, hoc defende,
si potes, ut ad alia veniamus. Unde iterum
interrogo: si Deum incorruptibilem colitis, quid ei
nocere poterat, nescio quae gens adversa quam fingitis?
Si nihil ei nocere poterat, nulla causa fuit
quare partem suam naturae daemonum commisceret.
Si autem nocere ei poterat, non Deum incorruptibilem
colitis.</p>
</div2>

<div2>
          <head>CAPUT II.</head>
<p>FEL. dixit: Manichaeus dicit duas
esse naturas, et modo inde culpatur, quia dixit duas
esse, bonam et malam. Christus in Evangelio duas dicit
esse arbores: <hi>Arbor bona nunquam facit fructum
malum, et arbor mala nunquam facit fructum bonum <note>(Matth. VII, 17)</note>
            </hi>.
Ecce duas naturas. Deinde in Evangelio
scriptum est: <hi>Numquid bonum semen seminasti
in agro? Unde apparuerunt zizania? Hoc inimicus fecit <note>(Id. XIII, 27, 28)</note>
            </hi>.
Iste inimicus si non est extraneus
a Deo, probetur mihi: si ad Deum pertinet inimicus
iste, quale semen seminavit? Item in Evangelio scriptum
est, Christo dicente, quia in novissimis temporibus
thronum in medio saeculo ponet, et mittet
Angelos suos in orientem et occidentem, septentrionem
et meridiem, et congregabit omnes gentes ante
se, et separabit illos, sicut pastor separat agnos ab
haedis. Et ut compendive dicam, agnis dicet: <hi>Ite in
regnum quod vobis paratum est ab origine mundi.</hi> Haedis
dicet, qui in sinistra parte sunt: <hi>Recedite a me,
qui operati estis iniquitatem:</hi> nomen enim meum habuistis,
sed opera non fecistis; <hi>ite in ignem aeternum,
qui paratus est diabolo et angelis ejus <note>(Id. XXV, 31-41)</note>
            </hi>.
<pb n="0537"/>
Qui sunt qui nomen Christi habent, et mittuntur in
ignem aeternum cum diabolo et angelis ejus; et ad
quam partem pertinent isti, quibus Christus non
permiscetur, et nomen ejus portant? Hoc enim Manichaeus
dicit, quia quos Christus damnat, ipsius
non sunt. Nam Paulus apostolus dicit: <hi>Prudentia
carnis inimica est Deo; legi enim Dei non est subjecta,
nec enim potest <note>(Rom. VIII, 7)</note>
            </hi>. Hoc Manichaeus dicit,
quia quae inimica est Deo, ad Deum non pertinet: si
autem ad Deum pertinet, ipse sibi inimicum fecit:
hoc Manichaeus non dicit. Iterum Paulus dicit: <hi>Deus
saeculi hujus excaecavit mentes infidelium, ad non contemplandam
claritatem Evangelii Christi, qui est imago
Dei <note>(II Cor. IV, 4)</note>
            </hi>. Ipse Paulus iterum dicit: <hi>Datus
est mihi stimulus carnis</hi>, <hi>angelus satanae, qui me colaphizet
die ac nocte: propter quod ter Dominum rogavi
ut discederet a me; et dixit mihi: Sufficit tibi gratia
mea; nam virtus in infirmitate probatur <note>(Id. XII,
7-9)</note>
            </hi>. Ecce quid Apostolus dixit, ecce quid Evangelista:
cum Manichaeus hoc asserat, quia est extraneus
a Deo, qui contra Deum bellavit: sive quia
Christus crucifixus est, sive quia Apostoli omnes propter
Dei mandatum; iste qui eos crucifixit, cui mandatum
Dei non placet, hoc mihi dicat Sanctitas tua,
si ad Deum pertinet.</p>
</div2>

<div2>
          <head>CAPUT III.</head>
<p>AUG. dixit: Scripturas sanctas,
quas non intelligendo longe a veritate aberratis, commemorare
voluisti, velut ex eis patrocinium adhibens
vaniloquiis vestris. Inter omnia tamen, quae
partim sicut vere scripta sunt, partim aliter quam
scripta sunt commemorasti, nusquam ostendere potuisti
quia Deus regnis suis hostilem naturam imminentem
repellere volens, ut habeat quietem, partem
suam, quae hoc est quod ipse, naturae contrariae daemonum
miscens, colligari ab eis et contaminari fecerit.
Hoc autem est quod vobis objicitur, unde quid
respondeas non inveniendo, commemorasti divinarum
Scripturarum capitula, ubi de peccatoribus dictum
est quia non pertinent ad beatam vitam, quam bonis
et fidelibus donat Deus: et has velut duas naturas
accipi voluisti, secundum deliramenta Manichaei.
Veritas autem dicit, omnia ista quae videmus et quae
non videmus, quae naturaliter subsistunt, a Deo facta
esse: in quibus rationalem creaturam, etiam ipsam
factam, sive in Angelis sive in hominibus accepisse
liberum arbitrium; quo libero arbitrio si Deo servire
vellet, secundum voluntatem ac legem Dei, haberet
apud eum aeternam felicitatem: si autem legi ejus
subdi noluisset, sed potestate sua usa contra ejus fecisset
imperium, secundum ejus justitiam poenae debitae
subjaceret. Haec omnipotentia Dei in creandis
omnibus, haec justitia in remunerandis peccatoribus.
Esse autem liberum arbitrium, atque inde peccare
quemque si velit, non peccare si nolit, non solum in
divinis Scripturis, quas non intelligitis, sed etiam in
verbis ipsius Manichaei vestri probo. Circumclusus
enim videt potentiam veritatis, contra quam conatus
<pb n="0538"/>
fuerat aliam naturam quam non fecit Deus, inducere
contra Deum, non solida veritate, sed inani phantasmate:
tamen ad confitendum verum de libero arbitrio,
plus in eo valuit natura humana in qua eum
Deus effecit, quam fabula sacrilega quam sibi ipse
confinxit.</p>
</div2>

<div2>
          <head>CAPUT IV.</head>
<p>Audi ergo de libero arbitrio, primo
ipsum Dominum, ubi duas arbores commemorat, quarum
mentionem ipse fecisti: audi dicentem, <hi>Aut facite
arborem bonam et fructum ejus bonum, aut facite arborem
malam et fructum ejus malum <note>(Matth. XII, 33)</note>
            </hi>. Cum
ergo dicit, <hi>Aut</hi> hoc <hi>facite, aut</hi> illud <hi>facite;</hi> potestatem
indicat, non naturam. Nemo enim nisi Deus facere
arborem potest: sed habet unusquisque in voluntate,
aut eligere quae bona sunt, et esse arbor bona;
aut eligere quae mala sunt, et esse arbor mala:
non quia mala ipsa quae eliguntur, aliquam habeant
in se ipsis substantiam; sed quia Deus, omnia quae
condidit, gradibus suis condidit, generibusque distinxit,
coelestia atque terrena, immortalia atque mortalia,
et omnia bona in suo genere condidit: animam
habentem liberum arbitrium, sub se ipso et supra
caetera collocavit; ut si serviret superiori, dominaretur
inferiori; si autem offenderet superiorem, poenam
ex inferiore sentiret. Hoc ergo Dominus dicens, <hi>Aut facite</hi> 
 illud, <hi>aut facite</hi> illud; ostendit esse in potestate
quid facerent, ipse securus et certus in se
tanquam Deus; et quia si bonum eligerent, praemium
ejus acciperent, si malum eligerent, poenam
ejus sentirent: semper autem ille justus est aut remunerator,
aut damnator.</p>
</div2>

<div2>
          <head>CAPUT V.</head>
<p>Audi ergo jam quemadmodum
Manichaeus ipse tam perversus, tam superbus, ut
aliam introducens naturam, se aequalem Deo faceret,
Deum ad se ipsum deponeret, confessus sit tamen
esse liberum arbitrium: in Thesauro vestro, cui tale
nomen ad decipiendos homines indidistis, certe sic
loquitur, quod et tu ipse cognoscis. <hi>Hi vero qui negligentia
sua a labe praedictorum spirituum purgari se
minime permiserint, mandatisque divinis ex integro
parum obtemperaverint, legemque sibi a suo liberatore datam plenius servare noluerint, neque ut decebat sese
gubernaverint,</hi> 
 etc. Vides in his verbis confirmatum
esse, etiam a nesciente quid loqueretur, liberum
arbitrium. Qui enim servare legem non vult, in potestate
ejus est, si velit. Non enim dixit, Non potuerint;
sed, <hi>noluerint.</hi> Hoc certe quod nolunt servare
legem, non a gente tenebrarum coguntur: si enim
coguntur, non nolunt, sed non possunt; si autem
nolunt, non utique coguntur ut non faciant, sed voluntate
sua nolunt. Hoc ergo quod in eorum voluntate
est ut nolint, peccatum est certe sine aliqua necessitate
gentis tenebrarum. Hoc agnosce esse peccatum
sine necessitate gentis tenebrarum: et inde vides unde
veniant omnes culpae, unde merita culparum, unde
distributiones poenarum.</p>
</div2>

<div2>
          <head>CAPUT VI.</head>
<p>Habetis etiam hoc in scripturis
<pb n="0539"/>
apocryphis, quas canon quidem catholicus non admittit,
vobis autem tanto graviores sunt, quanto a
catholico canone secluduntur. Aliquid etiam inde
commemorem, cujus ego auctoritate non teneor, sed
tu convinceris. In Actibus scriptis a Leutio, quos
tanquam Actus Apostolorum scribit, habes ita positum: <hi>Etenim speciosa figmenta, et ostentatio simulata,
et coactio visibilium, nec quidem ex propria natura procedunt,
sed ex eo homine qui per se ipsum deterior factus
est per seductionem.</hi> 
 Vide quemadmodum hic, et <hi>per se ipsum</hi> 
 dicit, et <hi>per seductionem.</hi> Fuit enim seductor
hominis diabolus, non natura peccator, sed prior
voluntate peccator. Sed quia erat in hominis potestate
seductori non consentire, ideo positum est, et <hi>per se ipsum,</hi> 
 et <hi>per seductionem:</hi> ut in eo quod positum
est, <hi>per se ipsum,</hi> liberum arbitrium; in eo vero
quod positum est, <hi>per seductionem,</hi> intelligas diabolum,
non oppressorem inviti, sed tentatorem volentis.</p>
</div2>

<div2>
          <head>CAPUT VII.</head>
<p>Proinde quia ego respondi, et
quantum potui probavi ea quae scripta sunt in Libris
sanctis de peccatoribus et de justis, non ad diversitatem
naturarum, sed ad distinctionem meritorum
pertinere, in quibus meritis non necessitatem natura
facit; sed voluntas culpam; responde tu ad illud
quod jam interrogavi: Si Deo nocere nihil poterat,
quare partem suam, substantiam suam, hoc quod ipse
est, polluendam et ligandam daemonibus miscuerit,
quod in nulla divina Scriptura canonica potueris invenire:
si autem nocere ei poterat, non Deum incorruptibilem
colitis, de quo Apostolus dicit, <hi>Regi autem
saeculorum immortali, invisibili, incorruptibili, soli Deo
honor et gloria in saecula saeculorum <note>(I Tim. I, 17)</note>
            </hi>. Denique
idem dicit: <hi>Deus habitat lucem inaccessibilem <note>(Ibid. VI, 16)</note>
            </hi>.
Numquid ad illam lucem non accedunt
sancti, de quibus scriptum est, <hi>Accedite ad eum,
et illuminamini <note>(Psal. XXXIII, 6)</note>
            </hi>? Numquid ad illam
lucem non accedunt de quibus dicitur, <hi>Beati mundo
corde, quoniam ipsi Deum videbunt <note>(Matth. V, 8)</note>
            </hi>?
Sed quia non ad eam potest accedere, nisi cui Deus
ipse donaverit ut accedat, ideo per se ipsam inaccessibilis
est. Nemo enim potest ad eam accedere, quem
Deus noluerit ut accedat: cui autem donaverit, ipse
accedet. Quomodo ergo poterat illa gens tenebrarum
accedere ad habitationem Dei, ubi est inaccessibilis
lux, quo non accedit nisi cui Deus donaverit? Aut si
donum acceperat a Deo ut accederet, ad expugnandum
regnum Dei non daret, et non timeret. Si autem
donum tale non dederat ut posset accedere; securus
in suo regno erat, habitans inaccessibilem lucem:
quid poterat de tenebrarum gente metuere, ut ei misceret
partem suam, substantiam suam, hoc quod
ipse est, ligandam, premendam, contaminandam,
ubi non solum miserabiliter teneretur, sed etiam
turpiter purgaretur? Ut enim purgetur inde,
dicitis quod audire nefas est, sed ad vos confundendos
<pb n="0540"/>
et forte salvandos, tacere non possumus:
ut purgetur inde pars Dei, dicitis in nave lucis,
quam solem appellatis, facientes injuriam Creatori solis,
et ipsi soli quem sic dicitis factum, ubi tanta turpitudo
celebretur: dicitis enim illic positum Deum,
virtutes suas convertere in masculos, ad irritandum
concupiscentias daemonum feminarum; et eosdem
rursus convertere in feminas, ad irritandum concupiscentias
daemonum masculorum; ut cum daemoniis
injiciunt libidinem, accensis in formas confictas a
Deo, relaxentur membra eorum, et sic evadat pars
Dei quae ibi fuerit colligata. Hoc tantum opprobrium,
hoc tantum sacrilegium credere ausi estis, et praedicare
non dubitatis. Haec sunt media doctrinae vestrae.
Finis vero quis est? Quis, nisi quia non potuit Deus
totum purgare? Et quia non potuit, facturum inde
dicitis velut tectorium genti tenebrarum, ut ibi in aeternum
damnetur quod purgari non potuit, et nihil sua
sponte commisit. Ita fit ut deus vester, non verus, sed
fictus, non alicubi constitutus, sed in corde vestro
imaginatus, partem suam misceat infeliciter, purget
turpiter, damnet crudeliter. Ad haec ergo responde,
et incipe ab illo quod dixi, quare Deus miscuit istam
partem suam, cui nihil nocere poterat; aut si potuit,
quomodo sit incorruptibilis.</p>
</div2>

<div2>
          <head>CAPUT VIII.</head>
<p>FEL. dixit: Crudelem asseritis
Manichaeum haec dicentem: de Christo quid dicimus,
qui dixit, <hi>Ite in ignem aeternum <note>(Matth. XXV, 41)</note>
            </hi>?</p>
<p>AUG. dixit: Peccatoribus hoc dixit.</p>
<p>FEL. dixit: Isti peccatores quare non purgati sunt?</p>
<p>AUG. dixit: Quia noluerunt.</p>
<p>FEL. dixit: Quia noluerunt, hoc dixisti?</p>
<p>AUG. dixit: Hoc dixi, quia noluerunt.</p>
<p>FEL. dixit: Quare noluerunt? Est qui non vult curari?
est qui non vult purgari? est qui non vult illuminari?
Quis infirmus est qui non vult ad sanitatem
venire? Si crudele est quod Manichaeus dixit, quia
aliqua pars Dei quae se purgare non potuit, in globo
ligata est: hoc crudele non est, ut Christus qui dixit,
Ego propter peccatores veni; modo ad ignem aeternum
illos mittat, cujus nomen portaverunt? Sed
mandata, credo, non potuerunt complere. Si hoc crudele
est, crudelius est et illud. Si illud crudelius est,
quia Deus illos non potuit purgare, et globo ligavit;
et id crudelius videtur esse, quos Christus non potuit
purgare, ad ignem aeternum mittere: hoc mihi Sanctitas
tua exponat de ipsa crudelitate.</p>
<p>AUG. dixit: Si ea quae jam dixi, vel intellexisses,
vel te intelligere fatereris (fortassis enim non habendo
quid dicas, finxisti te non intelligere quod apertum
est), ista non diceres. Jam enim diximus et probavimus
per divinas Scripturas, esse liberum arbitrium:
Deum autem esse liberi arbitrii justum judicem, remuneratorem
fidelium eique se subjicientium et volentium
se sanari, damnatorem autem superborum et
impiorum. Quia ergo ad peccatores sanandos venit,
sanat utique peccata confessos, sanat poenitentes:
neminem autem poenitet cum alius peccavit: sed si
est poenitentia justa et verax, unde et ipse Dominus
<pb n="0541"/>
dicit, <hi>Non veni vocare justos, sed peccatores in poenitentiam <note>(Matth. IX, 13)</note>
            </hi>;
ipsa poenitentia indicat non
alienae esse naturae, sed voluntatis nostrae, si quid
forte peccamus. Nam si alio peccante, alium poenitet,
non est ista prudens, sed insana poenitentia. Secundum
vos autem nulla peccata sunt. Gens enim tenebrarum
non peccat, quia suam naturam facit: natura
lucis non peccat, quia quod facit, facere cogitur.
Nullum ergo invenis peccatum quod damnet Deus,
nullum invenis peccatum quod poenitentia possit
sanari. Si autem poenitentia est, et culpa est: si culpa
est, et voluntas est: si voluntas est in peccando,
natura non est quae cogat. Sed si quid infirmitatis
patiuntur, qui non possunt implere quod volunt; unde
Apostolus Paulus dicit, <hi>Video aliam legem in membris
meis, repugnantem legi mentis meae, et captivantem me
in lege peccati, quae est in membris meis <note>(Rom. VII,
23)</note>
            </hi>: manifestum est hoc venisse de traduce primi
peccati Adam, et de consuetudine mala. Nam hodieque
 libera voluntate faciunt homines consuetudinem,
quam cum fecerint, facile superare non possunt:
ipsi ergo sibi de se ipsis fecerunt, quod contraria lex
habitet in membris eorum. Sed qui concipiunt timorem
Dei, et per liberum arbitrium subdunt se
sanandos optimo medico, et sicut bono curatori, ita et
misericordi creatori, per humilitatem confessionis et
poenitentiae sanantur. Superbi vero dicentes se justos,
aut dicendo quia non peccant ipsi, sed aliud in illis
peccat, et alia natura de illis peccat, per ipsam superbiam
suam et insanabiles fiunt, et experiuntur justum
judicium Dei, qui superbis resistit, humilibus
autem dat gratiam <note>(Jacobi IV, 6)</note>. Non est ergo indignum
ut Deus dicat, <hi>Ite in ignem aeternum,</hi> eis qui
ejus misericordiam per liberum arbitrium respuerunt:
et dicat, <hi>Venite, benedicti Patris mei, percipite regnum <note>(Matth. XXV, 41, 34)</note>
            </hi>,
eis qui per liberum arbitrium
fidem ejus susceperunt, peccata sua confessi
sunt, poenitentiam egerunt, displicuerunt sibi
quales fuerunt, et quales per eum facti sunt illi placuerunt.
Tu ergo jam ad hoc quod interrogavi responde:
sed impetrem a te, ne moras superfluas faciamus:
Si Deo nocere nihil poterat, quare huc nos
misit? Si nocere poterat, non est incorruptibilis
Deus.
</p>
        </div2>

<div2>
          <head>CAPUT IX.</head>
<p>FEL. dixit: Si Deo nocere nihil
poterat, quare huc Filium suum misit?</p>
<p>AUG. dixit: Vide quemadmodum semper interrogas,
et ad interrogata respondere non vis. Audi quod
interrogasti, memento tamen te ad ea quae dico non
respondere, me autem respondere. Deo nocere nihil
potest: sed Filium suum misit, ut carne indueretur,
et hominibus appareret, peccatores sanaret, in ipsa
carne pateretur pro nobis, quam sumpsit ex nobis.
In sua quippe natura pati nihil poterat; quia <hi>in principio
erat Verbum, et Verbum erat apud Deum, et Deus
erat Verbum.</hi> In hac natura, quia <hi>Deus erat Verbum,</hi> 
pati nihil ille poterat. Ut autem pati pro nobis posset,
<pb n="0542"/> <hi>Verbum caro factum est, et habitavit in nobis 
 <note>(Joan.
I, 1, 14)</note>
            </hi>. <hi>Verbum caro factum est,</hi> assumendo carnem,
non mutatum in carnem: assumpsit enim humanitatem,
non amisit divinitatem. Itaque idem Deus
et idem homo, in natura Dei aequalis Patri, in natura
hominis factus mortalis, in nobis, pro nobis, de
nobis, manens quod erat, suscipiens quod non erat,
ut liberaret quod fecerat, non quod erat. Non est
ergo passio Christi ex indigentia, sed ex misericordia.
Praebuit enim exemplum patientiae nobis de
nobis, id est homini de homine, carni de carne:
non tamen in illa carne ipse deterior factus; sed caro
in illo melior facta est. Pars vero dei vestri, nulla
carne assumpta (non enim erat in gente tenebrarum
pro qua pateretur), descendit ut teneretur, ligaretur,
pollueretur, et turpius quam ligabatur purgaretur.
Jam enim de purgatione ejus dixi. Haec omnia quanto
indigniora sunt, tanto utique faciliora ad intelligendum
quoniam in naturam Dei ista non cadunt. Et
absit a pio animo atque fideli talia de Deo credere,
Deo bono, Deo vero, qualia vos creditis; non quem
invenistis, sed quem finxistis. Responde jam nunc:
Si Deo nocere nihil poterat, pura illa substantia ipsius,
nulla carne assumpta in se passura, si quid passura
erat, non in carne quam susceperat, quare huc missa
est secundum vestra vaniloquia?
</p>
        </div2>

<div2>
          <head>CAPUT X.</head>
<p>FEL. dixit: Si nihil poterat noceri
Deo a parte adversa, et Christo nihil poterat noceri
ab adversa natura; ad quam venit Christus, ut eam
liberaret? Quia, ut dicis, propter libertatem nostram
venit: ergo in captivitate fuimus. Si in captivitate tenebamur,
et propterea Christus venit, ut nos liberaret
de captivitate, qui nos tenebat extraneus a Deo
erat, aut virtus Dei. Si Dei virtus erat qui nos tenebat,
utquid Christum mittebat ille qui nos tenebat?
Si in ipsius arbitrio erat quando vellet dimittere, utquid
Christus crucifigitur? Neminem autem latet
Christum crucifixum. Quid illum crucifixerunt? Si
Dei virtus est, nihil nobis nocebat. Si Dei virtus erat,
non fuimus capti apud illum: sed quasi nos cum
nostro principe, quasi filius cum parentibus, non autem
Romani cum Barbaris. Non oportebat ergo,
quia cum virtute Dei constituti eramus, Deum Filium
suum mittere, ut dicatur quia liberator noster venit.
Si paret ergo cum virtute Dei nos constitutos esse:
Apostolus dixit, <hi>Christus nos liberavit de maledicto
Legis; quia scriptum est, Maledictus omnis qui
pendet in ligno <note>(Galat. III, 13; Deut. XXI, 23)</note>
            </hi>.
Hoc enim Apostolus dicit. Si iste qui maledicit
omnes qui pendent in ligno, Dei virtus est:
Christus enim pependit in ligno, et Apostoli ipsius
omnes qui addicti sunt pro ipsius praecepto: quis
ergo iste est qui maledicit omnem qui pendet in
ligno?</p>
</div2>

<div2>
          <head>CAPUT XI.</head>
<p>AUG. dixit: Quos Christus redemit
a diabolo, per consensionem suam tenebantur a diabolo,
et in ejus conditione constituti erant per justum
<pb n="0543"/>
Dei judicium, cui seducenti consenserant per liberum
arbitrium. Sicut autem in hominis potestate fuit diabolo
consentire, ut captivaretur; sic in ipsius diaboli
potestate fuit, cum angelus esset, peccare, ut in deterius
mutaretur. Peccator ergo angelus per liberum
arbitrium, suasit peccatum homini habenti liberum
arbitrium; ut diabolus si noluisset non peccasset, et
homo si noluisset non consensisset. Cum autem jam
ab illo cui consenserat teneretur, non quia diabolus
aliquid potuit, sed quia justum Dei judicium fuit, et
ejus legi obtemperare noluit: quia ergo sic invenit
Christus peccatores sub peccato, redemit confitentes
a superbiente. Quod autem in Lege positum est, <hi>Maledictus
omnis qui pendet in ligno;</hi> unde Apostolus
dicit, <hi>Christus nos redemit de maledicto Legis, factus
pro nobis maledictum; scriptum est enim, Maledictus
omnis qui pendet in ligno:</hi> non Legem reprehendit,
sed misericordiam commendavit. Quia enim Adam
peccaverat, et omnis illa massa et propago peccati
maledicta erat; Dominus autem carnem de ipsa
massa suscipere voluit, ut suscipiendo mortalitatem
quae de poena venerat, solveret mortem, quod de
gratia veniebat: ideo dicit Lex, <hi>Maledictus omnis qui
pendet in ligno.</hi> Mors enim ipsa pendebat in ligno,
quae mors de maledicto veniebat. Quomodo ergo suscipiendo
mortem, interfecit mortem; sic suscipiendo
maledictum, solvit maledictum. Unde et Apostolus
dicit, <hi>Scientes quia vetus homo noster simul confixus est
cruci cum illo <note>(Rom. VI, 6)</note>
            </hi>: quia de vetere homine
nostro, id est, de sorte mortis, quae veniebat ex merito
peccati, suscipere dignatus est carnem mortalem
de virgine Maria, in qua nobis et passionis et resurrectionis
praeberet exemplum; passionis, ad firmandam
poenitentiam; resurrectionis, ad excitandam spem:
ut duas vitas nobis ostenderet in carne, quam suscepit
de vita nostra mortali, unam laboriosam, alteram
beatam; laboriosam, quam tolerare debemus; beatam,
quam sperare debemus. Toleramus autem laboriosam
merito peccati nostri: ille autem ostendit
eam in carne sua, non merito iniquitatis suae, sed
officio misericordiae suae. Nam ut noveris bonam esse
Legem, quam tu reprehendere voluisti, ipse apostolus
Paulus quodam loco dixit: <hi>Lex subintravit, ut abundaret
delictum.</hi> Adhuc videtur illam reprehendere;
sed audi quod sequitur: <hi>Ubi autem,</hi> inquit, <hi>abundavit
delictum, superabundavit et gratia <note>(Id. V, 20)</note>
            </hi>. Data est
enim lex superbis hominibus, et viribus suis totum
tribuentibus, ut cum implere non possent legem datam,
praevaricatores invenirentur, et facti rei sub
lege, peterent misericordiam a legis Conditore. Proinde
paulo post dicit idem apostolus: <hi>Itaque lex quidem
sancta, et mandatum sanctum, et justum, et bonum.</hi> 
Sed ne dicas quia de alio mandato dicit, ut
ostendat quia de illo dicit, de quo paulo ante dixerat, <hi>Lex subintravit ut abundaret delictum;</hi> 
 statim sibi opposuit
quaestionem: <hi>Quod ergo bonum, mihi factum
est mors? Absit: sed peccatum, ut appareat peccatum,
per bonum mihi operatum est mortem <note>(Id. VII, 12, 13)</note>
            </hi>.
Erat enim peccatum, sed non apparebat peccatum:
<pb n="0544"/>
data est lex superbo, fecit contra legem, et apparuit
peccatum, quod erat, sed non apparebat.
Apparens autem peccatum humiliavit superbum,
humiliatus superbus factus est poenitens, de poenitentia
impetrata est misericordia. Audisti ergo
quod interrogasti, responde quod interrogo: Nihil
nocere poterat gens tenebrarum Deo; quare huc misit
partem suam miscendam et polluendam a natura
daemonum?</p>
</div2>

<div2>
          <head>CAPUT XII.</head>
<p>FEL. dixit: Si in arbitrio nostro
sumus, nemo neminem cogat: quando voluero, ero
christianus. Voluntas nobis subjacet, aut esse christianum,
aut non esse.</p>
<p>AUG. dixit: Quia voluntas nobis adjacet, manifestum
est, et hoc de divinis Scripturis docui; quod
coactus est etiam invitus dicere, etiam ille qui vos in
istum induxit errorem. Quod autem dicis, <hi>Nemo cogatur,
quando voluero, ero christianus:</hi> nemo plane te
cogit; quando volueris, esto: quia ex voluntate tua
huc venisti, et ex voluntate tua ista disputasti. Et
vae voluntati malae, si mala est; pax bonae voluntati,
si bona est. Sive autem mala sit, sive
bona sit, voluntas est. Bonam voluntatem sequitur
corona, malam sequitur poena. Deus judex voluntatum
est, creator autem naturarum. Si ergo putas
cogi te ut sis christianus, audi a nobis omnino te
non cogi. Cogita potius quae audis, perpende, in
tua voluntate es: examina ut prudens, si tamen
in te est ulla prudentia vel humana, utrum ea
quae dicta sunt, veritate fulta sint; utrum tu ipse in
Manichaei vestri defensione defeceris, sicut apparet:
et quando volueris, esto quod nondum es, et desine
esse quod es.
</p>
        </div2>

<div2>
          <head>CAPUT XIII.</head>
<p>FEL. dixit: Ecce jam compendive,
ut dixit Sanctitas tua: nec chartas cumulemus, si
tibi placet, quod petivi pridem: huc veni; ostende
mihi veritatem, ut illud quod teneo, pareat quia veritas
non est, et habes me paratum ad credendum.</p>
<p>AUG. dixit: Jam quidem quod tenes, satis apparet
quia veritas non est. Absit enim a cordibus veritatem
quaerentium vel tenentium, ut credant Deum substantiam
suam necessitate coactum mersisse daemonum
naturae ligandam atque polluendam. Absit a fidelibus
credere Deum ad liberandam substantiam suam
convertere se in masculos contra feminas, et in feminas
contra masculos ad eorum concupiscentiam irritandam.
Absit a fidelibus credere Deum substantiam
suam, quam ipse daemonibus mersit, postea in aeternum
damnare. Hoc ergo quia veritas non est, manifestum
est. Sed quia vis tibi pro ista falsitate expulsa
atque convicta, patefieri veritatem, si quid de cognoscenda
fide catholica adhuc movet, ab initio fidei poteris
erudiri. Etenim aptum perceptioni veritatis incommutabilis
facit pia fides: a qua fide quisquis incipere
noluerit, superbus foris remanebit, et ad id que
tendit, vel quo vult pervenire, perduci non poterit.
Sed quia jam illa falsitas manifesta est, anathema falsitatem,
<pb n="0545"/>
ut possis incipere aptus esse ad cognoscendam
veritatem.
</p>
        </div2>

<div2>
          <head>CAPUT XIV.</head>
<p>FEL. dixit: Cum apparuerit mihi,
quia mihi non apparet, quia altera mihi non ostensa
est, non possum anathemare.</p>
<p>AUG. dixit: Anathemandus est error qui dicit corruptibilem
Deum, an non est anathemandus?</p>
<p>FEL. dixit: Iterum dic.</p>
<p>AUG. dixit: Anathemandus est error qui dicit corruptibilem
Deum, an non est anathemandus?</p>
<p>FEL. dixit: Quaeretur si dicit.</p>
<p>AUG. dixit: Ego hoc interrogavi, Qui dicit corruptibilem
Deum, anathemandus est, an non?</p>
<p>FEL. dixit: Qui dicit corruptibilem Deum, anathemandus
est; hoc mihi objicis?</p>
<p>AUG. dixit: Hoc interrogo.</p>
<p>FEL. dixit: Corruptibilem Deum dicis, non autem
quod primo dixisti, quia partem suam dedit adversariis?</p>
<p>AUG. dixit: Interim quod interrogo responde: Qui
dicit corruptibilem Deum esse, anathemandus est, an
non?</p>
<p>FEL. dixit: Valde.</p>
<p>AUG. dixit: Qui dicit corruptibilem esse naturam
et substantiam Dei, anathemandus est, an non?</p>
<p>FEL. dixit: Non intellexi quod dixisti.</p>
<p>AUG. dixit: Hoc dico quod omnis homo intelligit,
qui non se fingit non intelligere: Naturam et substantiam
Dei, id est, illud ipsum quidquid est Deus,
qui dicit esse corruptibilem, anathemandus est, an
non?</p>
<p>FEL. dixit: Etiam anathemandus est, si probatum
fuerit esse verum.</p>
<p>AUG. dixit: Nondum tibi dixi, quia Manichaeus dicit
corruptibilem naturam Dei; sed hoc tibi dixi, quia
quicumque hoc dicit, anathemandus est.</p>
<p>FEL. dixit: Et ego respondi, Etiam.</p>
</div2>

<div2>
          <head>CAPUT XV.</head>
<p>AUG. dixit: Pars illa quae tenebrarum
genti mixta est, de Dei natura est, an de aliqua
alia natura?</p>
<p>FEL. dixit: De Dei.</p>
<p>AUG. dixit: Quod de Dei natura est, hoc est quod
Deus, an aliud quid quod non est Deus?</p>
<p>FEL. dixit: Ita est: quod de Deo est, Deus est,
secundum quod scriptum est: <hi>Lux lucet in tenebris,
et tenebrae eam non comprehenderunt <note>(Joan. I, 5)</note>
            </hi>. <hi>Deus
enim lumen est, et tenebrae in eo non sunt <note>(I Joan.
I, 5)</note>
            </hi>.</p>
<p>AUG. dixit: Bene respondisti, quia et quidquid de
Dei natura est, Deus est, et Deus lux est, et tenebrae
in eo non sunt, et talis lux luxit in tenebris, et tenebrae
eam non comprehenderunt. Videamus ergo utrum
Manichaeus partem Dei non dicat esse comprehensam
a tenebris, non etiam teneri ligatam, non etiam maculatam
et pollutam, sic ut indigeat misericordia liberatoris
et purgatoris. Si autem haec dicit, secundum
te etiam, et secundum veras confessiones tuas, anathemandus
est; quia partem Dei et naturam Dei, quod
est ipse Deus, dicit comprehensam a tenebris et ligatam
<pb n="0546"/>
et pollutam: quod tu ipse secundum Evangelium
loquens non potuisti dicere; sed verum dixisti, quia <hi>lux lucet in tenebris, et tenebrae eam non comprehenderunt.</hi> 
Manichaeus ergo anathemandus, qui dixit, quia
lux tenebrata est in tenebris, et tenebrae eam comprehenderunt.</p>
<p>FEL. dixit: Sed et qui polluitur, et qui tenetur,
liberatur; et nos si polluti sumus, mundamur.</p>
<p>AUG. dixit: Sed hoc de Dei natura non recte dicitur,
sed de illa quae pollui potest, recte dicitur: quia
polluitur et mundatur: de illa vero quae pollui non
potest, vides cum quanto sacrilegio dicatur, Polluitur
et mundatur; maxime quia sic dicitis quamdam Dei
partem esse pollutam, ut propterea ligetur in aeternum
globo tenebrarum, quia non potuit mundari.
Hoc qui non anathemat, falsum paulo ante respondit,
quia omnis qui dicit corruptibilem Deum, anathemandus
est.</p>
</div2>

<div2>
          <head>CAPUT XVI.</head>
<p>FEL. dixit: Hoc quod dixit Sanctitas
tua, quia pars quae se non mundavit ab coinquinatione
gentis tenebrarum: et sic dicit Manichaeus,
quia non sunt missi in regnum Dei. Hoc enim
asseris tu, quia damnati sunt: sed Manichaeus non
hoc dicit, quia damnati sunt, sed ad custodiam positi
sunt illius gentis tenebrarum.</p>
<p>AUG. dixit: De ista parte tecum ago, quam dicis
pollutam purgari: postea si opus fuerit, de illa quae
figitur in globo ejus. Interim quae purgatur, polluta
erat.</p>
<p>FEL. dixit: Quae polluitur, et mundatur.</p>
<p>AUG. dixit: Qui ergo dicit naturam Dei et substantiam
Dei, et id quod Deus est, posse pollui, ligari, inquinari
a gente tenebrarum, non est anathemandus?</p>
<p>FEL. dixit: Christus unde nos mundavit? unde
nos liberavit?</p>
<p>AUG. dixit: Christus non partem Dei, non naturam
Dei liberavit; sed facturam quam fecit, in peccatum
cadentem per liberum arbitrium, sua misericordia
liberavit. Eam rem mundavit quae pollui poterat,
eam rem liberavit quae captivari poterat, eam
rem sanavit quae infirmari poterat. Modo autem de
Deo, de natura Dei, de substantia Dei, de eo quod
Deus est loquimur: poterat pollui, an non poterat?
</p>
        </div2>

<div2>
          <head>CAPUT XVII.</head>
<p>FEL. dixit: Anima nostra ex Deo
est, quae polluta est? Si non est ex Deo, utquid pro
illa Christus crucifixus est? Si ergo paret quia Christus
propter animam nostram crucifixus est, paret
quia ex Deo est, et polluta erat, et ipse eam mundavit.</p>
<p>AUG. dixit: Ego non solum animam, sed et corpus
nostrum et omnem creaturam et spiritualem et corporalem
ex Deo esse dico: quia hoc habet catholica
fides. Sed aliud est quod de se Deus genuit, quod
hoc est quod ipse; aliud autem quod fecit Deus. Quod
Deus genuit, aequale est Patri: quod Deus fecit, non
est aequale conditum conditori. Aliud autem dicimus
ex Deo esse, quod melius dicitur de Deo esse, quia
<pb n="0547"/>
hoc est quod ipse, sicut unigenitus Filius, sicut Verbum
ejus per quod facta sunt omnia <note>(Joan. I, 3)</note>:
alia vero sic dicimus ex Deo, quia dixit, et facta sunt;
mandavit, et constituta sunt <note>(Psal. CXLVIII, 5)</note>. Hinc
est anima, ex his quae fecit Deus, non illud quod de
se genuit Deus. Ideo Verbum quod de se genuit, pollui
non potuit, nec potest, nec poterit. Anima vero
quam fecit rectricem corporis, ut serviret superiori,
dominaretur inferiori, id est, serviret Deo, dominaretur
corpori, contempta Dei lege per peccatum polluta
est; Deus autem misericordiam praestans his quae
fecit, misit Filium per quem fecit, et per illum refecit.
Quando condendum erat quod non erat, per Verbum
conditum est: quando reficiendum erat quod
depravatum fuerat, suscepta est inde creatura de virgine
Maria, ut per id quod erat homo, demonstraretur
homini et quid sustinendum et quid sperandum
esset. Itaque natura Verbi, substantia unigeniti Filii
Dei nihil passa est vel a persecutoribus Judaeis, vel
a diabolo angelo malo persequente. Sed quia induit
se carne, induit se re mortali, re passibili, re mutabili,
in eo quod se induit, passus est quidquid voluit
ad exemplum patientiae, et reformavit hoc ad exemplum
justitiae. Tu modo dic mihi de Dei parte, quod
Deus est, utrum pollui possit, an non. Si potest, non
est incommutabilis Deus; et qui hoc dicit, anathemandus
est: si autem non potest, vides anathemandum
esse Manichaeum, qui dicit partem Dei, naturam
Dei, id quod est Deus, venisse huc puram ad gentem
tenebrarum ligatam atque pollutam, ut indigeat solvi
ac mundari.
</p>
        </div2>

<div2>
          <head>CAPUT XVIII.</head>
<p>FEL. dixit: Hoc tu dixisti de
anima, quia ex Deo non est.</p>
<p>AUG. dixit: non dixi; sed dixi quia ex Deo est,
tanquam a Deo facta, non tanquam a Deo nata.</p>
<p>FEL. dixit: Dixisti de anima quia non est ex Deo,
sed factura Dei, quia sine Deo nihil est: hoc enim
dicis tu, et non vis asseverare quia ex Deo est
anima.</p>
<p>AUG. dixit: a Deo est, sed facta est a Deo.</p>
<p>FEL. dixit: Aut facta, aut missa, aut data, ex
Deo est. Ergo si ex Deo est, et polluta est, et venit
Christus eam liberare de pollutione; quid culpas Manichaeum?</p>
<p>AUG. dixit: Quia ego dico animam non naturam
Dei, sed factam a Deo, per liberum arbitrium peccasse,
et peccato esse pollutam, et per Dei misericordiam
in poenitentia liberatam: tu autem ipsam naturam
Dei, quod Deus est, Deum de Deo dicis in gente
tenebrarum captum atque pollutum: et multum interest
inter id quod de se Deus genuit, et quod fecit non
de se, sed ex nihilo, id est, cum omnino non esset, a
Deo accepit ut esset, id est, ut institueretur.</p>
<p>FEL. dixit: Ergo pars Dei est.</p>
<p>AUG. dixit: Jam tibi dictum est, non est pars Dei:
et accipe quomodo intelligas Deum omnipotentem factorem.
Omnia quae fiunt, et quod quisque facit, aut de
se est, aut ex aliquo, aut ex nihilo. Homo quia non est
omnipotens, de se filium facit: ex aliquo, sicut artifex
<pb n="0548"/>
ex ligno arcam, ex argento vasculum. Potuit enim facere
vasculum, sed non potuit facere argentum: potuit facere
arcam, sed non potuit facere lignum. Ex nihilo autem,
ex eo quod prorsus non est facere ut sit, nullus hominum
potest. Deus autem quia omnipotens est, et
de se Filium genuit, et ex nihilo mundum fecit, et ex
limo hominem formavit: ut per istas tres potentias
ostenderet effectionem suam in omnibus valentem.
Qui de se quod fecit, nec fecisse dicendus est, sed
genuisse. Quod autem ex aliquo, sicut de terra hominem,
non sic fecit hominem de terra, ut alius ei fecerit
ipsam terram unde faceret hominem, quomodo
fecit Deus argentum argentario unde faceret vasculum:
sed ipse fecit, et quod non erat ut esset, et
quod inde rursus esset, quod jam ipse ex nihilo creaverat
ut esset. Sic ergo corpus, sic anima, sic intelligitur
universa creatura facta a Deo; non genita de Deo,
ut hoc sit quod Deus. Proinde modo forte eliges quid
teneas, et quid respuas. Elige quid sit melius. Quoniam
videmus multa mutabilia, et ipsa tamen bona,
quamvis mutabilia; multa mortalia, et ipsa tamen
bona, quamvis mortalia: bonum autem omnino incommutabile
ipse Deus est: quid melius sit tibi tenere,
elige; Deum mutabilem esse, an quod fecit Deus mutabile
esse? Quia necesse est ut unum de duobus dicas.
Si nolueris admittere id quod fecit Deus esse
mutabile, restat ut dicas ipsum Deum esse mutabilem.
Ut autem ab hoc sacrilegio te purges, et ab hac
blasphemia, ne dicas substantiam Dei esse mutabilem;
quare non concedis Deum qui vere est, et incommutabilis
est, quia ipse etiam dixit, <hi>Ego sum qui sum <note>(Exod. III, 14)</note>
            </hi>,
fecisse omnia bona, sed non sibi paria?
Proinde quia ipse incommutabilis est, non est mirum
si quod fecit, quia ei aequale non est, non est incommutabile,
sed mutabile. Ideo et per liberum arbitrium
peccare et pollui potuit, et per ejus misericordiam liberari.
</p>
        </div2>

<div2>
          <head>CAPUT XIX.</head>
<p>FEL. dixit: Dixisti hominem fecisse
sibi filium: nihil interest inter patrem et filium.
Quia hoc ergo protulit Sanctitas tua, et
ego respondeo quia Deus et quae facit, aequalia sunt
sibi.</p>
<p>AUG. dixit: Quod intelligere noluisti, quia homo
cum filium facit, non facere proprie dicitur, sed proprie
generare dicitur: sic et Deus Filium unicum genuit,
dixi tibi, non fecit. Fecit autem illud quod
aequale ei non est: quod autem genuit, aequale illi
est. Itaque elige tibi, utrum velis dicere mutabilem
Dei facturam, an mutabilem Dei naturam.</p>
<p>FEL. dixit: Quomodo Deus immutabilis est, similiter
quem genuit, immutabilis est; et quod fecit, si
de ipsius natura est, non mutatur (sed de nihilo fecit,
quia opus non mutatur).</p>
<p>AUG. dixit: Sed jam tibi dictum est quia quod
fecit, non de ipsius natura est; sed ex nihilo fecit,
quia omnipotens est. Non erat, et fecit, non de se,
<pb n="0549"/>
non de aliqua re quam ipse non fecerat, sed ex
nihilo.</p>
<p>FEL. dixit: Ego non hoc dixi: sed dixi, quia Deus
immutabilis est, et quod genuit immutabile est, et
quod fecit immutabile est. Non dixi, unde illud fecit:
non hoc quaesivi, unde fecerit.</p>
<p>AUG. dixit: Sed a me audisti quod non quaesisti, ut
jam desineres stulta loqui. Omnipotens Deus et de se
potuit generare, et de nihilo facere, et ex eo quod
jam fecerat, aliquid formare: de se, Filium aequalem
sibi; de nihilo, mundum et universam creaturam; ex
aliquo, de terra hominem: quia omnipotens est. Quod
ergo de se ipso est, pollui nunquam potest, quomodo
nec ipse: quod autem ab illo factum est, non de illo,
et pollui potest per liberum arbitrium, et mundari
per ipsius misericordiam, condemnando quod peccavit,
et agnoscendo qui eum creavit. Tu vero qui paulo
ante dixisti quia qui Dei partem corruptibilem et
contaminabilem dicit, anathemandus est, negare autem
non potes Manichaeum dixisse quod pars Dei in
gente tenebrarum comprehensa atque polluta est, et
his eum verbis blasphemasse apparet, ita ut pejus
blasphemare forte non posset; aut anathema illum
talia dicentem, aut tu cum illo anathemandus es et
abjiciendus.
</p>
        </div2>

<div2>
          <head>CAPUT XX.</head>
<p>FEL. dixit: Manichaeus dicit quia
polluta est pars Dei; et Christus dicit quia polluta
est anima, et venit liberare illam de pollutione.</p>
<p>AUG. dixit: Sed anima non est pars Dei. Nam jam
tu confessus es quia Manichaeus dixit pollutam partem
Dei: nos autem pollutam dicimus animam ex
voluntate peccati; non esse autem animam partem
Dei, non de Deo genitam, sed a Deo factam. Sic ergo
dicitur anima ex Deo, quomodo dicitur aliquod opus
fubri ex artificio ejus, vel ex ipso factum, non tamen
de ipso genitum, sicut filius ejus. Tu ergo quia jam
confessus es Manichaeum dixisse pollui partem Dei,
et jamdudum dixisti anathemandum qui dicit corruptibilem
vel contaminabilem Deum, vel naturam ejus;
jam anathemasti, quod non vis fateri. Hoc enim quod
dixisti, quia polluitur et quia mundatur, hoc ipsum
quod dicis, Mundatur, expressisti quia polluitur; et
non habes unde evadas: et Manichaeus, et tu dixisti
quia polluitur pars Dei. Anathema ergo Manichaeum,
aut anathemandus es cum Manichaeo.</p>
<p>FEL. dixit: Ego non a Manichaeo didici quia polluta
est pars Dei; sed a Christo didici quia propter animam
venit quae polluta erat.</p>
<p>AUG. dixit: A Christo non didicisti quia anima pars
Dei est.</p>
<p>FEL. dixit: A Christo didici quia anima ex Deo
est.</p>
<p>AUG. dixit: Et nos didicimus quia anima ex Deo
est, sed non est pars Dei. Sic est enim anima ex Deo,
quomodo factura ex artifice; non de Deo, sicut filius
de patre.</p>
<p>
            <pb n="0550"/>FEL. dixit: De pollutione agimus: si polluta est
anima quae ex Deo est, et potest purgari a Christo,
qui pro illa venit; et illa pars Dei quam Manichaeus
dicit, pollui potest et mundari per mandatum ipsius
Dei.</p>
<p>AUG. dixit: Ecce iterum dicis partem Dei pollutam
purgari, et paulo ante dixeras anathemandum esse
qui illam dicit corruptibilem: modo dicis quia pollui
potuit; et dicis quia mundari potest, ut confirmes
quia pollui potuit. Hoc nos de parte Dei non dicimus:
sed de anima dicimus; quia tanquam opus ejus ex
ipso est, non tanquam proles de ipso. Redi ergo ad id
quod dicis, et discerne quod dicimus. Anima nec Deus
est, nec pars Dei. Tu autem Manichaeum dicis dixisse
pollui partem Dei, quam dicit purgari, ut confirmet
quia polluitur. Restat ergo ut eum anathemes, aut ista
sentiens anathemeris.
</p>
        </div2>

<div2>
          <head>CAPUT XXI.</head>
<p>FEL. dixit: Pertinet ad Deum
anima quae per peccatum coinquinata est, an non?</p>
<p>AUG. dixit: Pertinet, sed non est pars ejus.</p>
<p>FEL. dixit: Non hoc interrogavi.</p>
<p>AUG. dixit: Et quid interrogasti?</p>
<p>FEL. dixit: Pertinet ad Deum, an non pertinet?</p>
<p>AUG. dixit: Jam dixi, et quia pertinet, et quomodo
pertinet.</p>
<p>FEL. dixit: Ego quaero utrum vere est ex Deo.</p>
<p>AUG. dixit: Ex Deo, non de Deo.</p>
<p>FEL. dixit: Si nihil pecccatum est, et anima ex
Deo est, et polluta est, et venit Christus liberare eam,
et eam liberavit a peccato, quid culpamus Manichaeum,
qui dicit partem Dei pollutam esse, et iterum
mundari?</p>
<p>AUG. dixit: Quia jam confessus es Manichaeum
dixisse partem Dei esse pollutam, et dicis non esse
peccatum talem blasphemiam in Deum effundere: nos
autem dicimus quidem peccasse animam per liberum
arbitrium, et poenitendo purgari per misericordiam
Creatoris sui; quia non est ex Deo tanquam pars ejus,
vel tanquam proles ejus; sed ex Deo vel a Deo facta est,
tanquam opus ejus: quid intersit inter nostram fidem
et vestram perfidiam, omnibus manifestum est. Itaque
secundum verba tua superiora, quia concessisti anathemandum
eum qui dicit corruptibilem naturam Dei,
quod et Manichaeum dicere manifestum est, quia noluisti
ut esset a te anathematus, eris cum illo anathematus.
</p>
        </div2>

<div2>
          <head>CAPUT XXII.</head>
<p>Post haec cum multis verbis inter
se agerent:</p>
<p>FEL. dixit: Dic jam tu, quid vis faciam?</p>
<p>AUG. dixit: Ut anathemes Manichaeum, cujus sunt
tantae istae blasphemiae. Sed si ex animo facis, tunc
fac; nemo enim te cogit invitum.</p>
<p>FEL. dixit: Deus videt si ex animo facio; non enim
homo potest videre: sed hoc peto, ut confirmes me.</p>
<p>AUG. dixit: In quo vis ut te confirmem?</p>
<p>FEL. dixit: Prior tu anathema, ut et ego postea
anathemem.</p>
<p>AUG. dixit: Ecce etiam manu mea scribo; volo
enim ut et tu manu tua scribas.</p>
<p>
            <pb n="0551"/>FEL. dixit: Sed sic anathema, ut spiritum ipsum
qui in Manichaeo fuit, et per eum ista locutus est, anathemes.</p>
<p>Augustinus accepta charta scripsit haec verba: Augustinus
episcopus Ecclesiae catholicae jam anathemavi
Manichaeum et doctrinam ejus, et spiritum qui
per eum tam exsecrabiles blasphemias locutus est,
quia spiritus seductor erat, non veritatis, sed nefandi
erroris; et nunc anathemo supra dictum Manichaeum
et spiritum erroris ipsius.</p>
<p>Et cum eamdem chartam Felici dedisset, etiam ille
manu sua haec verba scripsit: Ego Felix qui Manichaeo
<pb n="0552"/>
credideram, nunc anathemo eum, et doctrinam
ipsius, et spiritum seductorem qui in illo fuit, qui
dixit Deum partem suam genti tenebrarum miscuisse,
et eam tam turpiter liberare, ut virtutes suas transfiguraret
in feminas contra masculina, et ipsas iterum
in masculos contra feminina daemonia, ita ut postea
reliquias ipsius suae partis configat in aeternum globo
tenebrarum. Has omnes et caeteras blasphemias Manichaei
anathemo.</p>
<p>Augustinus episcopus, his in ecclesia coram populo
Gestis subscripsi.</p>
<p>Felix his Gestis subscripsi.

</p>
        </div2>
      </div1>
</body>
  </text>
</TEI>
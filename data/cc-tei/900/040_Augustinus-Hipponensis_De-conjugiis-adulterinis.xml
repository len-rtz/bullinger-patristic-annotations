<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De conjugiis adulterinis</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DeCoAd</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head> <hi>LIBER PRIMUS.</hi> </head>
<p>In quo tractantur quaestiones potissimum duae. Prima est in illud ad Corinthios, <hi>His autem qui sunt in conjugio praecipio . . .
mulierem . . . si discesserit, manere innuptam,</hi> etc., quod Apostoli praeceptum Pollentio quidem videtur pertinere ad mulieres
recedentes a viris praeter fornicationis causam, hisque solis prohibitum nubere alteri viro: contra autem Augustinus
eas tantum spectare contendit, quae a viris fornicationis causa recesserint, atque praeter hanc causam recedere non
permissum. Secunda quaestio est circa illud item ad Corinthios, <hi>Caeteris autem ego dico, non Dominus,</hi> etc. Hoc monendo
dictum ab Apostolo docet Augustinus, ut scilicet fideles conjuges in relinquendis infidelibus permissa licentia non utantur:
Pollentius contra sentit vetitum ibi esse a Paulo, ne conjuges etiam infideles dimittantur a fidelibus. Attingitur postremo
quaestio de Catechumenis in ultimo vitae constitutis, an iis nec petentibus, nec pro se respondere valentibus prosit
baptizari.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>In loco Pauli dissensus
<pb n="0451"/>Pollentii et Augustini. An citra causam fornicationis
discedere liceat conjugi sine nuptiis manere volenti.</hi> 
Prima quaestio est, frater dilectissime Pollenti,
earum quas ad me scribens, tanquam consulendo tractasti,
quod ait Apostolus, <hi>His autem qui sunt in
conjugio praecipio, non ego, sed Dominus, mulierem a
viro non discedere; quod si discesserit, manere innuptam,
aut viro suo reconciliari: et vir uxorem non dimittat <note>(I Cor. VII, 10 et 11)</note>
            </hi>,
utrum ita sit accipiendum,
ut eam prohibuisse nubere intelligatur, quae sine
causa fornicationis discessit a viro; id enim sentis:
an sicut ego sensi in eis libris quos ante plurimos
annos de sermone evangelico scripsi, quem secundum
Matthaeum habuit Salvator in monte, illas innuptas
manere praeceperit, quae a viris suis ea causa
recesserint quae sola permissa est, id est, fornicationis.
Videtur enim tibi tunc a viro discedentem feminam
nubere non debere, si nulla viri fornicatione
compulsa discesserit. Nec attendis, si nullam vir ejus
causam fornicationis habuerit, non eam discedentem
manere innuptam, sed omnino discedere non debere.
Nam utique cui praecipitur, ut si a viro discesserit innupta
permaneat, non discedendi aufertur licentia,
sed nubendi. Quod si ita est, datur ergo licentia feminis
quae continentes esse voluerint, nullum maritorum
exspectare consensum, ut quod dictum est, <hi>mulierem a viro non discedere,</hi> 
 eis praeceptum esse
videatur; quae possent eligere, non continentiam,
sed tale divortium quo liceret eis in aliorum nuptias
convenire. Proinde quae dilexerint nullum desiderare
<pb n="0452"/>
concubitum, nullum ferre connubium, licebit eis viros
suos etiam sine ulla fornicationis causa relinquere,
et innuptas secundum Apostolum permanere.
Et viri similiter (quoniam par forma est in utrisque),
si continentes esse voluerint, etiam uxoribus non
consentientibus deserent eas, et sine ullis nuptiis
permanebunt. Tunc enim eis, ut putas, alia conjugia
liceret inquirere, si fornicationis causa divortium
nasceretur. Cum vero ista causa non est, superest,
secundum id quod existimas, ut aut conjux non discedat
a conjuge, aut si discesserit, sine conjugio maneat,
aut ad pristinum conjugium revertatur. Nulla
ergo existente causa fornicationis, cuilibet conjugi
licebit unum de tribus eligere: aut non discedere a
conjuge; aut si discesserit, sic manere; aut si non
sic manserit, non alterum quaerere, sed priori se
reddere.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Non licere conjugi discedere nisi ex
fornicationis causa.</hi> Et ubi est quod idem apostolus,
nec ad tempus, ut vacetur orationi, nisi ex consensu,
voluit conjuges carnali fraudare invicem debito? Quomodo
salvum erit quod ait, <hi>Propter fornicationes
autem unusquisque uxorem suam habeat, et unaquaeque
virum suum habeat. Uxori vir debitum reddat, similiter
autem et uxor viro. Uxor non habet potestatem corporis
sui, sed vir; similiter et vir non habet potestatem corporis
sui, sed mulier <note>(I Cor. VII, 2-5)</note>
            </hi>? Hoc quomodo verum
erit, nisi quia nolente conjuge, non licet conjugi
continere? Nam si licet mulieri sic dimittere virum,
ut maneat innupta, non vir habet, sed ipsa sui corporis
potestatem: quod etiam de viro intelligitur.
<pb n="0453"/>
Deinde cum dictum est, <hi>Quicumque dimiserit uxorem
suam, excepta causa fornicationis, facit eam moechari <note>(Matth. V, 32)</note>
            </hi>;
quomodo dictum intellecturi sumus,
nisi prohibitum esse homini dimittere uxorem, si
nulla causa fornicationis exstiterit? Et dictum est
quare, ne scilicet faciat eam moechari: utique ideo,
quia etiamsi non ipsa dimiserit, sed dimissa fuerit,
erit moecha, si nupserit.
</p>
          </div3>
        </div2>

<div2>
          <head>CAPUT III.</head>
<p> <hi>Locus Apostoli de muliere quae a viro
fornicante discedit, intelligendus.</hi> Propter hoc ergo
tam magnum malum, non licet homini dimittere uxorem,
nisi ex causa fornicationis. Tunc enim non ipse
dimittendo facit adulteram, sed dimittit adulteram.
Quid si ergo dicat, Dimitto quidem uxorem meam
sine ulla causa fornicationis, sed continens permanebo?
ideone dicemus eum impune fecisse quod fecit?
Quis hoc dicere audebit, qui voluntatem Domini
haec dicentis intelligit? Quoniam nec continentiae
causa dimitti conjugem voluit, qui solam causam
fornicationis excepit.</p>
<div3>
            <head>3.</head>
            <p>
 Redeamus igitur ad ipsa Apostoli verba dicentis, <hi>His autem qui sunt in conjugio praecipio, non ego,
sed Dominus, uxorem a viro non discedere; quod si discesserit,
manere innuptam;</hi> 
 et eum velut interrogemus,
et tanquam praesentem quodam modo consulamus:
Cur dixisti, Apostole, <hi>quod si discesserit, manere
innuptam?</hi> Licetne discedere, an non licet? Si
non licet, cur praecipis discedenti ut maneat innupta?
Si autem licet, profecto est aliqua causa qua
liceat. Haec autem inquisita non invenitur, nisi quam
solam Salvator excepit, id est, causa fornicationis.
Ac per hoc non praecepit Apostolus mulierem, si
discesserit, manere innuptam, nisi quae illa causa discedit
a viro, qua sola ei licitum est discedere a viro.
Ubi enim dicitur, <hi>Praecipio non discedere; quod si
discesserit, manere innuptam;</hi> absit ut contra hoc praeceptum
faciat, quae sic discedit ut innupta permaneat.
Nisi ergo illa intelligatur cui licet discedere
(non autem licet nisi viro fornicante), quomodo jubetur
innupta, si discesserit, permanere? Quis est
qui dicat: Si discesserit mulier a viro non fornicante,
innupta permaneat, cum ei nisi a viro fornicante
discedere omnino non liceat? Sensus itaque
iste tuus quantum adversetur vinculo conjugali, ubi
Dominus nec continentiam voluit suscipi, nisi pari
concordique consensu, puto quod jam intelligas.
</p>
          </div3>
        </div2>

<div2>
          <head>CAPUT IV.</head>
<div3>
            <head>4.</head>
            <p>
 <hi>Apostolus male intellectus de muliere
ob continentiae placitum discedente.</hi> Sed rem ipsam
paulo apertius proloquamur, et quasi constituamus
ante oculos. Ecce placuit continentia mulieri, viro
non placuit: discessit ab eo mulier, et coepit vivere
continenter, ipsa scilicet casta mansura, sed factura,
quod Dominus non vult, adulterum virum; qui cum
se non continuerit, alteram quaeret. Quid sumus dicturi
mulieri, nisi quod dicit Ecclesiae sana doctrina?
Redde debitum viro, ne dum tu quaeris unde amplius
honoreris, ille unde damnetur inveniat. Hoc enim et
illi diceremus, si te nolente continere voluisset. Non
enim habes potestatem corporis tui, sed ille: sicut
<pb n="0454"/>
nec ille habet potestatem corporis sui, sed tu. Nolite
invicem fraudare, nisi ex consensu. Cum haec atque
hujusmodi plura quae ad hoc pertineant dixerimus,
placetne tibi ut nobis mulier ex ista tua ratione respondeat?
Ego Apostolum audio dicentem, <hi>Praecipio
mulierem a viro non discedere; quod si discesserit, manere
innuptam, aut viro suo reconciliari:</hi> ecce discessi,
nolo reconciliari viro, sed innupta permaneo. Non
enim ait, Si discesserit, manere innuptam, donec
viro suo reconcilietur; sed, <hi>manere,</hi> inquit, <hi>innuptam,
aut viro suo reconciliari.</hi> Hoc, inquit, faciat, aut
illud: unum e duobus eligendum permisit; non
autem in horum alterum compulit. Manere innupta
eligo, ac sic praeceptum impleo. Corripe, argue, increpa,
utere qua volueris severitate, si nupsero.
</p>
          </div3>
        </div2>

<div2>
          <head>CAPUT V.</head>
<div3>
            <head>5.</head>
            <p>
 <hi>Refutatur illa interpretatio Apostoli.</hi> 
Quid huic contradicam; nisi, Apostolum non
bene intelligis? Neque enim ille praecepisset, si a
viro discesserit, innuptam manere mulierem, nisi
eam cui discedere licuisset, illa una videlicet causa,
quae ibi propterea tacita est, quia notissima est, hoc
est, fornicationis. Hanc enim solam Deus magister excepit,
cum de dimittenda loqueretur uxore; deditque
intelligi talem formam etiam in viro esse servandam:
quoniam non solum mulier non habet potestatem
corporis sui, sed vir; sed similiter et vir non habet
potestatem corporis sui, sed mulier. Cum ergo tuum
maritum arguere de fornicatione non possis, quomodo
putas quod ab eo discedis non nubendo excusare,
a quo tibi non licet omnino discedere? Cum
haec a nobis mulier audierit, puto quod nolis eam
sic respondere, ut dicat propterea se manere innuptam,
quia sine ulla viri fornicatione discessit; nam
si ille fornicatus esset, non solum sibi discedere,
verum etiam nubere licuisset.
</p>
          </div3>
        </div2>

<div2>
          <head>CAPUT VI.</head>
<div3>
            <head>6.</head>
            <p>
 <hi>Pollentii sententia, mulieri ab adultero
discedenti nuptias cum alio non esse praecepto vetitas,
sed tantum propter opprobrium vitandas.</hi> Nequaquam
hoc illa diceret, cum et ipse sis verecundatus
istam mulieribus dare licentiam. Dixisti enim:  « Si
vir uxorem adulteram dimiserit, et aliam duxerit,
mulier tantum opprobrium habebit. Si autem mulier
supra dicta causa virum dimiserit, et alii nupserit,
non vir tantum, sed et mulier opprobrium
habebit. »  Cujus sententiae tuae rationem reddens:
Dicent enim, inquis, eam ideo discessisse, ut alium
virum sibi conjungeret, etsi talis forte fuerit qualis
a quo discessit; perquam facile enim viris
est, in hoc morbi vitium irruere. Si autem et ipsum
dimiserit, et alii nupserit, magis magisque
dicent eam numerositatem virorum appetisse. » 
Hac reddita ratione concludis, et dicis:  « His ergo
pertractatis vel etiam discussis, oportet mulierem
virum tolerare, aut innuptam manere. »  Bonum
plane dedisti consilium mulieribus, ut cum sciant
sibi esse permissum, si adulteros viros dimiserint,
aliis conjugari, non tamen faciant propter opprobrium;
sed potius tolerent etiam adulteros viros, ne
videantur hac occasione multis velle misceri, eo quod
<pb n="0455"/>
difficile sit ut non talem inveniat mulier cui nubat,
qualis fuerit quem dimisit, quoniam valde in hunc
morbum sunt proclives viri. Cum ergo nos dicimus
etiam illi mulieri, quae virum fornicantem dimiserit,
alteri nubere non licere, tu autem dicis licere quidem,
sed non expedire; utrique procul dubio dicimus eam
quae fornicantem virum dimittit, nubere non debere.
Verum hoc interest, quod nos, quando conjuges
ambo christiani sunt, mulieri, si a viro fornicante
discesserit, dicimus non licere alteri nubere, a viro
autem non fornicante non licere omnino discedere:
tu vero dicis, si mulier a viro non fornicante discesserit,
non ei licere alteri nubere, propter praeceptum;
si autem a fornicante discesserit, non ei expedire
nubere propter opprobrium. Mulierem itaque
non nupturam discedere a viro, sive fornicante, sive
non fornicante, permittis.
</p>
          </div3>
        </div2>

<div2>
          <head>CAPUT VII.</head>
<div3>
            <head>7.</head>
            <p>
 <hi>Praecipi ut innupta maneat etiam
quae ab adultero discedit.</hi> Porro beatus Apostolus,
imo per Apostolum Dominus, quia mulierem non
permittit a viro non fornicante discedere; restat ut
eam prohibeat, si discesserit, nubere, quam permittit
a fornicante discedere. De qua enim dicitur, Si a
viro discesserit, non nubat; ea conditione discedere
permittitur, ut non nubat. Si ergo elegerit non nubere,
non est cur prohibeatur discedere. Sicut illa
de qua dicitur, Si se non continet, nubat <note>(I Cor. VII,
9)</note>; hac utique conditione non continere permittitur,
ut tamen nubat. Si ergo elegerit nubere, cogi non potest
continere. Sicut ergo ista incontinens compellitur
nubere, ut possit quod non continet non esse
damnabile: sic a viro illa discedens, innupta compellitur
permanere, ut possit quod discedit non esse
culpabile. Culpabiliter autem a viro non fornicante
discedit, etiamsi innupta permanserit. Illa ergo innupta
manere praecipitur, si discesserit, quae a fornicante
discedit. Quae cum ita se habeant, si eo modo
intellexerimus Apostolum, ut mulieribus dicamus,
Ita nolite discedere a viris vestris etiam pudicis, ut
si discedere volueritis, innuptae maneatis; omnes
quibus placuerit continentia, etiam non consentientibus
viris, existimabunt sibi licere discedere. Quod
procul dubio quia permittere non debemus, restat
ut quod dictum est, <hi>si discesserit, manere innuptam,</hi> 
de illa dictum docere debeamus, cui licere discedere,
non utique nisi a fornicante, didicimus. Ne si aliter
docuerimus, obtentu continentiae perturbemus christiana
conjugia, et contra misericordissimum Domini
praeceptum dimissos a continentibus mulieribus
incontinentes viros, vel a continentibus viris incontinentes
mulieres in adulteria compellamus.
</p>
          </div3>
        </div2>

<div2>
          <head>CAPUT VIII.</head>
<div3>
            <head>8.</head>
            <p>
 <hi>Parem esse in ea re formam viri
et mulieris.</hi> Illud ergo quod Dominus, non quidem in
sermone ipso qui exponebatur a nobis, sed tamen
alibi ait, <hi>Quicumque dimiserit uxorem suam, nisi ex
causa fornicationis, et aliam duxerit, moechatur <note>(Matth.
XIX, 9)</note>
            </hi>, si hoc modo intelligendum est, ut quicumque
causa fornicationis dimiserit et aliam duxerit,
non moechetur; non videtur in hac causa par forma
<pb n="0456"/>
esse mariti et uxoris: quandoquidem mulier etiamsi
causa fornicationis discesserit a viro et alii nupserit,
moechatur; vir autem si eadem causa uxorem dimiserit
et aliam duxerit, non moechatur. At si par forma
est in utroque, uterque moechatur, si se alteri junxerit,
etiam cum se a fornicante disjunxerit. Parem
vero esse formam in hac causa viri atque mulieris,
ibi ostendit Apostolus (quod saepe commemorandum
est), ubi cum dixisset, <hi>Uxor non habet potestatem
corporis sui, sed vir;</hi> adjecit atque ait, <hi>Similiter et
vir non habet potestatem corporis sui, sed mulier.</hi> 
</p>
          </div3>
        </div2>

<div2>
          <head>CAPUT IX.</head>
<div3>
            <head>9.</head>
            <p>
 <hi>Objectio Pollentii ex loco Matthaei.
Refellitur ex simili loco Jacobi. Peccata ignorantium.
Ex Marco et Luca Matthaeus intelligendus.</hi> 
 « Cur ergo, inquis, interposuit Dominus causam fornicationis,
et non potius generaliter ait, Quicumque
dimiserit uxorem suam et aliam duxerit, moechatur;
si et ille moechus est, qui dimissa fornicante
muliere alteram ducit? »  Credo, quia illud quod
majus est, hoc Dominus commemorare voluit. Majus
enim adulterium esse quis negat, uxore non fornicante
dimissa alteram ducere, quam si fornicantem quisque
dimiserit, et tunc alteram duxerit? Non quia et
hoc adulterium non est; sed quia minus est, ubi fornicante
dimissa altera ducitur. Nam simili locutione
usus etiam Apostolus Jacobus ait: <hi>Scienti igitur bonum
facere, et non facienti, peccatum est illi (Jacobi
IV, 17)</hi>. Numquid ideo non peccatum est illi etiam
qui nescit bonum facere, et ideo non facit? Utique
peccatum est; sed hoc gravius, si etiam sciat et non
faciat: nec illud ideo nullum, quia minus. Ut ergo
eodem modo utrumque dicamus: sicut quicumque
dimiserit uxorem, excepta causa fornicationis, et
aliam duxerit, moechatur; ita quicumque scit bonum
facere, et non facit, peccat. Sed quemadmodum hic
recte dici non potest, Ergo si nescit, non peccat;
sunt enim etiam peccata ignorantium, quamvis minora
quam scientium: ita nec illic recte dici potest,
Ergo si causa fornicationis dimiserit, et aliam duxerit,
non moechatur; est enim moechatio eorum etiam,
qui alias ducunt, relictis propter fornicationem prioribus;
sed utique minor quam eorum qui non propter
fornicationem dimittunt, et alteras ducunt. Potest
quippe, sicut dictum est, <hi>Scienti bonum facere, et
non facienti, peccatum est illi;</hi> eodem modo et illud
dici, Dimittenti uxorem sine causa fornicationis, et
aliam ducenti, moechatio est illi. Quemadmodum igitur
si dixerimus, Quicumque mulierem a marito praeter
causam fornicationis dimissam duxerit, moechatur,
procul dubio verum dicimus; nec tamen ideo
illum qui propter causam fornicationis dimissam duxerit,
ab hoc crimine absolvimus, sed utrosque moechos
esse minime dubitamus: ita eum qui praeter
causam fornicationis uxorem dimiserit et aliam duxerit,
moechum pronuntiamus; nec ideo tamen eum
qui propter causam fornicationis dimiserit, et alteram
duxerit, ab hujus peccati labe defendimus. Ambos
<pb n="0457"/>
enim, licet alterum altero gravius, moechos tamen
esse cognoscimus. Neque enim quisquam ita est
absurdus, ut moechum neget esse qui duxerit eam
quam maritus propter causam fornicationis abjecit,
cum moechum dicat eum qui duxerit eam quae praeter
causam fornicationis abjecta est: sic ergo isti
ambo sunt moechi. Unde cum dicimus, Quicumque
mulierem praeter causam fornicationis a viro dimissam
duxerit, moechatur; de uno quidem ipsorum dicimus,
nec tamen ideo moechari negamus eum qui
eam duxerit, quam propter causam fornicationis maritus
dimiserit: ita cum ambo sint moechi, et ille
scilicet qui dimiserit uxorem suam praeter causam
fornicationis et aliam duxerit, et ille qui propter causam
fornicationis uxore dimissa se alteri copulaverit;
profecto quando de uno eorum legimus, non ita
intelligere debemus, quasi ex hoc alter moechus negatus
sit, quod alter expressus sit.</p>
          </div3>
<div3>
            <head>10.</head>
            <p>
 Sed si hoc evangelista Matthaeus, quia expressa
una specie alteram tacuit, facit ad intelligendum difficile;
numquid non alii generaliter idipsum ita complexi
sunt, ut de utroque posset intelligi? Nam secundum
Marcum sic scriptum est: <hi>Quicumque dimiserit
uxorem suam, et alteram duxerit, adulterium
committit super eam; et si uxor dimiserit virum suum,
et alii nupserit, moechatur <note>(Marc. X, 11 et 12)</note>
            </hi>. Secundum
Lucam sic: <hi>Omnis qui dimittit uxorem suam,
et alteram ducit, moechatur; et qui dimissam a viro
ducit, moechatur <note>(Luc. XVI, 18)</note>
            </hi>. Qui ergo nos
sumus, ut dicamus, Est qui moechatur, uxore
sua dimissa alteram ducens, et est qui hoc faciens
non moechatur, cum Evangelium dicat omnem moechari
qui hoc facit? Proinde si quicumque hoc fecerit,
id est, omnis qui hoc fecerit, ut uxore sua dimissa
alteram ducat, moechatur; sine dubitatione ibi
sunt ambo, et qui praeter causam fornicationis, et
qui propter causam fornicationis dimittit uxorem.
Hoc est enim, <hi>Quicumque dimiserit:</hi> hoc est, <hi>Omnis
qui dimittit.</hi> 
</p>
          </div3>
        </div2>

<div2>
          <head>CAPUT X.</head>
<div3>
            <head>11.</head>
            <p>
 <hi>Matthaei locus tractatus in
libris quos legit Pollentius, quomodo habeat.</hi> Non
autem (sicut nescio quare tibi visum est), cum
Evangelii secundum Matthaeum verba proferrem,
praetermisi quod scriptum est, <hi>et aliam duxerit;</hi> et
sic dixi, <hi>moechatur:</hi> sed ea verba posui quae in sermone
illo prolixo leguntur, quem Dominus habuit
in monte. Hunc enim tractandum susceperam, quae
verba illic ita leguntur ut posui, id est, <hi>Quicumque
dimiserit uxorem suam, excepta causa fornicationis,
facit eam moechari; et qui solutam a viro duxerit, moechatur.</hi> 
Ubi etsi nonnulla exemplaria verbis diversis
eumdem sensum habent interpretatum, non tamen
ab eo quod intelligitur discrepant. Alia quippe habent, <hi>Quicumque dimiserit:</hi> 
 alia, <hi>Omnis qui dimiserit.</hi> 
Itemque alia, <hi>excepta causa fornicationis.</hi> alia, <hi>praeter
causam fornicationis:</hi> alia, <hi>nisi ob causam fornicationis.</hi> 
Item alia, <hi>qui solutam a viro duxerit, moechatur:</hi> 
alia, <hi>qui dimissam a viro duxerit, moechatur.</hi> Ubi
puto quod videas nihil interesse ad unam eamdemque
<pb n="0458"/>
sententiam. Quamvis illud ultimum, id est, <hi>qui
dimissam a viro duxerit, moechatur;</hi> in eo sermone
quem Dominus fecit in monte, nonnulli codices et
graeci et latini non habeant. Credo propterea, quia et
ibi explicatus hic sensus putari potuit, in eo quod
superius dictum est, <hi>facit eam moechari.</hi> Quomodo enim
dimissa fit moecha, nisi fiat qui eam duxerit moechus?
</p>
          </div3>
        </div2>

<div2>
          <head>CAPUT XI.</head>
<div3>
            <head>12.</head>
            <p>
 <hi>Alius Matthaei locus subobscurus,
sed ab evangelistis aliis explanatus.</hi> Verba vero
quae ipse posuisti, unde tibi visum est non moechari
eum qui propter causam fornicationis uxorem dimiserit
et aliam duxerit, obscure quidem posita sunt.
Unde non miror in eis intelligendis laborare lectorem:
sed non sunt in eo sermone Domini, qui tunc
a me tractabatur, quando illa conscripsi, quae cum
legeres te moverunt. Alibi quippe idem Matthaeus ea
Dominum dixisse narravit, non cum illum prolixum
faceret in monte sermonem, sed cum interrogatus
esset a Pharisaeis utrum liceret ex quacumque causa
dimittere uxorem. Sec quod minus intelligitur apud
Matthaeum, apud alios evangelistas intelligi potest.
Quapropter cum legerimus in Evangelio secundum
Matthaeum, <hi>Quicumque dimiserit uxorem nisi ob fornicationem,</hi> 
aut quod magis in graeco legitur, <hi>praeter
causam fornicationis, et aliam duxerit, moechatur:</hi> non
debemus continuo putare illum non moechari, qui
propter causam fornicationis dimiserit, et aliam duxerit;
sed adhuc ambigere, donec Evangelium secundum
alios evangelistas a quibus hoc narratum est,
consulamus. Quid si enim secundum Matthaeum, non
quidem quod ad hanc rem pertinet dictum est totum,
sed ita pars dicta est, ut intelligeretur a parte totum,
quod tanquam explanantes Marcus et Lucas, ut clareret
plena sententia, totum dicere maluerunt? Cum
itaque primum non dubitantes verum esse quod apud
Matthaeum legitur, <hi>Quicumque dimiserit uxorem suam
propter causam fornicationis, et aliam duxerit, moechatur;</hi> 
quaesierimus utrum tantum iste moechetur ducendo
alteram uxorem, qui praeter causam fornicationis
priorem dimiserit, an omnis qui dimissa uxore alteram
duxerit, ut ibi sit etiam ille qui fornicantem dimiserit:
nonne secundum Marcum respondebitur nobis,
Quid quaeritis utrum ille sit moechus, et ille non
sit? <hi>Quicumque dimiserit uxorem suam, et aliam duxerit,
adulterium committit.</hi> Nonne etiam secundum Lucam
dicetur nobis, Quid ambigitis utrum ille qui
propter causam fornicationis uxorem dimiserit, et
aliam duxerit, non moechetur? <hi>Omnis qui dimittit
uxorem suam, et ducit alteram, moechatur.</hi> Ac per hoc,
quoniam fas non est ut Evangelistas, quamvis diversis
verbis de una re loquentes, ab uno sensu eademque
sententia dissentire dicamus; restat ut Matthaeum
intelligamus a parte totum significare voluisse, eamdem
tamen tenuisse sententiam, ut dimittens uxorem
et alteram ducens, non quidam moechetur, id
est, qui praeter fornicationem dimiserit, quidam vero
non moechetur, id est, qui propter fornicationem dimiserit,
sed omnis qui dimittit uxorem suam, et ducit
alteram, moechari minime dubitetur.
</p>
          </div3>
        </div2>

<div2>
          <head>CAPUT XII.</head>
<div3>
            <head>13.</head>
            <p>
 <hi>Mulier ob fornicationem dimissa
<pb n="0459"/>non cessat esse uxor ejus qui dimisit.</hi> Nam et illud quod
etiam secundum Lucam sequitur, <hi>Qui dimissam a viro
ducit, moechatur,</hi> quomodo est verum? Quomodo moechatur,
nisi quia illa quam duxit, eo vivente a quo
dimissa est, adhuc uxor aliena est? Si enim jam
suae, non alienae miscetur uxori, utique non moechatur:
moechatur autem; aliena est ergo cui miscetur.
Porro si aliena est, hoc est, ejus a quo dimissa est;
etiamsi propter fornicationis causam dimissa est,
nondum dimittentis uxor esse cessavit. Si autem illius
esse cessavit, jam hujus est cui alteri nupsit: et
si hujus est, non moechus judicandus est, sed maritus.
Sed quia non eum maritum dicit Scriptura, sed
moechum; adhuc illa illius est, a quo etiam causa
fornicationis abjecta est. Et ideo quamcumque etiam
ipse illa dimissa ducit uxorem, quia cum alieno marito
concumbit, adultera est. Unde autem fieri potest
ut adulter etiam ipse non sit, cum constet adulterare
quam duxit?
</p>
          </div3>
        </div2>

<div2>
          <head>CAPUT XIII.</head>
<div3>
            <head>14.</head>
            <p>
 <hi>Dimittere infideles conjuges non
licere sentit Pollentius; licere, sed non expedire dicit
Augustinus.</hi> Jam nunc illud videamus quod ait Apostolus, <hi>Caeteris autem ego dico, non Dominus:</hi> 
 ad imparia
scilicet, hoc est, ubi non ambo christiani fuerant,
conjugia loquitur. Quod mihi visum est eum
monendo dixisse. Quia enim conjux fidelis relinquere
conjugem licite potuit infidelem, ideo fieri hoc non
Dominus, sed Apostolus prohibet. Quod enim Dominus
prohibet, fieri omnino non licet. Monet ergo
Apostolus, quo possit esse multorum occasio lucrandorum,
ut fideles conjuges in relinquendis infidelibus
permissa licentia non utantur. Tibi autem videtur
infideles quoque dimitti a fidelibus non licere,
quia hoc vetat Apostolus: cum ego dicam licere,
quia hoc non vetat Dominus; non tamen expedire,
quia hoc ne fiat, monet Apostolus: qui reddit etiam
rationem cur fieri non expediat, quamvis liceat. <hi>Quid
enim scis,</hi> inquit, <hi>mulier, si virum salvum facies? aut
unde scis, vir, si uxorem salvam facies?</hi> Cum etiam superius
dixisset, <hi>Sanctificatus est enim vir infidelis in
uxore</hi>, <hi>et sanctificata est mulier infidelis in fratre,</hi> 
hoc est, in christiano: <hi>alioquin filii vestri,</hi> inquit, <hi>immundi
essent; nunc autem sancti sunt <note>(I Cor. VII, 12-
16)</note>
            </hi>. Sic ad lucrandos conjuges et filios Christo,
etiam exemplis quae jam provenerant, videtur hortatus.
Cur ergo non expediat etiam infideles conjuges
dimitti a fidelibus, causa evidenter expressa est. Non
enim propter vinculum cum talibus conjugale servandum,
sed ut acquirantur in Christum, recedi
ab infidelibus conjugibus Apostolus vetat.
</p>
          </div3>
        </div2>

<div2>
          <head>CAPUT XIV.</head>
<div3>
            <head>15.</head>
            <p>
 <hi>Multa non jussa praescripto legis,
facienda sunt consilio charitatis.</hi> Multa sunt autem
facienda non jubente lege, sed libera charitate: et
ea sunt in nostris officiis gratiora, quae cum liceret
nobis etiam non impendere, tamen causa dilectionis
<pb n="0460"/>
impendimus. Unde prior ipse Dominus, cum se
tributum non debere monstrasset, solvit tamen, ne
scandalizaret eos quibus ad aeternam salutem gerens
hominem consulebat <note>(Matth. XVII, 23-26)</note>. Jam vero
Apostolus quemadmodum ista commendet, ejus verba
testantur, ubi dicit: <hi>Cum enim liber sim ex omnibus,
omnium servum me feci, ut plures lucrifacerem.</hi> Cum
paulo superius dixisset: <hi>Numquid non habemus potestatem
manducandi et bibendi? Numquid non habemus
licentiam sororem mulierem circumducendi, sicut et
caeteri Apostoli, et fratres Domini, et Cephas? An ego
solus et Barnabas non habemus potestatem hoc operandi?
Quis militat suis stipendiis unquam? Quis plantavit
vineam, et de fructu ejus non edit? Quis pascit
gregem, et de lacte gregis non percipit?</hi> Et paulo post: <hi>Si alii,</hi> 
 inquit, <hi>potestatis vestrae participant, non magis
nos? Sed non sumus usi hac potestate, sed omnia
toleramus, ne quod impedimentum demus Evangelio
Christi.</hi> Deinde post pauca: <hi>Quae ergo,</hi> inquit, <hi>mihi
merces erit? Ut evangelizans sine sumptu ponam Evangelium,
ut non abutar potestate mea in Evangelio <note>(I
Cor. IX, 4-19)</note>
            </hi>. Continuoque subjungit quod paulo
ante commemoravi: <hi>Cum enim liber sim ex omnibus,
omnium me servum feci, ut plures lucrifacerem.</hi> Item
alio loco de quibusdam quae ad escam pertinent: <hi>Omnia,</hi> 
 inquit, <hi>mihi licita sunt, sed non omnia expediunt:
omnia mihi licita sunt, sed ego sub nullius redigar
potestate. Esca ventri et venter escis, Deus autem
et hunc et has evacuabit <note>(Id. VI, 12 et 13)</note>
            </hi>. Item alibi
de hoc ipso: <hi>Omnia mihi licita sunt, sed non omnia
expediunt: omnia mihi licita sunt, sed non omnia
aedificant. Nemo quod suum est quaerat, sed id quod
alterius est.</hi> Atque ut ostenderet unde loqueretur: <hi>Omne,</hi> 
 inquit, <hi>quod in macello venit, manducate, nihil
interrogantes propter conscientiam <note>(Id. X, 22-25)</note>
            </hi>.
Et tamen alibi dicit: <hi>Non manducabo carnem in aeternum,
ut non fratrem meum scandalizem <note>(Id. VIII, 13)</note>
            </hi>.
Itemque alibi: <hi>Omnia quidem munda, sed malum est
homini qui per offensionem manducat <note>(Rom. XIV, 20)</note>
            </hi>.
Quod est, <hi>Omnia licita sunt;</hi> ipsum est, <hi>Omnia quidem
munda:</hi> et quod est, <hi>sed non omnia expediunt;</hi> 
ipsum est, <hi>sed malum est homini qui per offensionem
manducat.</hi> Ita ostendit ea quae licita sunt, id est,
nullo praecepto Domini prohibentur, sicut expedit
potius esse tractanda, non praescripto legis, sed
consilio charitatis. Haec sunt quae amplius erogantur
saucio, qui curandus ad stabulum Samaritani illius
miseratione perductus est <note>(Luc. X, 33-35)</note>. Et ideo
dicuntur non a Domino praecipi, quamvis Domino
moneantur offerri; ut tanto intelligantur esse gratiora,
quanto magis ostenduntur indebita.
</p>
          </div3>
        </div2>

<div2>
          <head>CAPUT XV.</head>
<div3>
            <head>16.</head>
            <p>
 <hi>Licita quaedam quae non expediunt.</hi> 
Sed ea quae in his talia sunt, ut quamvis sint
licita non expediant, non in eis dici potest, Bonum
est hoc, sed illud melius: sicut dictum est, <hi>Qui
dat nuptum, bene facit; et qui non dat nuptum, melius
<pb n="0461"/>
facit <note>(I Cor. VII, 38)</note>
            </hi>. Ibi enim utrumque licet, et
hoc aliquando, aliquando illud expedit. Nam illis
quae se non continent, utique expedit nubere; et
quod licet, expedit: quae autem voverint continentiam,
nec licet, nec expedit. Porro discedere ab infideli
conjuge licet, sed non expedit: manere autem
cum illo, si cohabitare consentit, et licet et expedit;
quia si non liceret, expedire non posset. Potest ergo
aliquid licere et non expedire: expedire autem quod
non licet non potest. Ac per hoc non omnia licita expediunt;
omnia autem illicita non expediunt. Sicut
enim omnis qui Christi sanguine redemptus est,
homo est; non tamen omnis qui homo est, etiam
sanguine Christi redemptus est: ita omne quod non
licet non expedit, nec tamen omne quod non expedit
etiam non licet. Sunt quippe licita quae non expediunt,
sicut Apostolo teste didicimus.
</p>
          </div3>
        </div2>

<div2>
          <head>CAPUT XVI.</head>
<div3>
            <head>17.</head>
            <p>
 <hi>Licitum quod non expedit, differt
ab illicito, ita ut illud si fiat, non sit peccatum, quamvis
non sit faciendum.</hi> Sed inter id quod illicitum est
et ideo non expedit, atque id quod licitum est nec
tamen expedit, quid intersit, aliqua universali regula
definire difficile est. Citius enim quisque dixerit:
Omne quod fieri non expedit, peccatum est; omne
autem peccatum illicitum est: omne ergo quod non
expedit, illicitum est. Et ubi erunt illa quae licita
esse, sed non expedire, Apostolus dixit, si omne
quod non expedit, licitum non est? Quapropter quia
verum dixisse Apostolum dubitare non possumus, et
aliqua peccata esse licita dicere non audemus; restat
ut dicamus, fieri aliquid quod non expediat, et tamen
si licitum est, non esse peccatum, quamvis
quoniam non expedit, non sit utique faciendum. Quod
si absurdum videtur, ut aliquid fiat quod non expedit,
et dicatur non peccasse qui fecerit; intelligendum
est hoc ex consuetudine sermonis absurdum:
quae ita late patet, ut etiam jumenta, quamvis sint
rationis expertia, tamen plerumque dicamus debere
vapulare cum peccant; peccare autem proprie non
est nisi ejus qui utitur rationali voluntatis arbitrio,
quod in omnibus mortalibus animantibus non nisi
homini est divinitus attributum. Sed aliud est cum
proprie loquimur, aliud cum verba ex aliis rebus
transferendo vel abutendo mutuamur.
</p>
          </div3>
        </div2>

<div2>
          <head>CAPUT XVII.</head>
<div3>
            <head>18.</head>
            <p>
 <hi>Unde differt id quod licet et
non expedit, ab eo quod ideo non expedit quia non licet.
Dimittere conjugem infidelem, nec vetat nec jubet Christus,
monet Paulus ne fiat.</hi> Ut igitur, si possumus,
enitamur, inter id quod licet et non expedit, et id
quod non licet atque ideo non expedit, aliquo certo
fine distinguere; ea mihi videntur licere et non expedire,
quae per justitiam quidem, quae coram Deo
est, permittuntur, sed propter offensionem hominum,
ne ob hoc impediantur a salute, vitanda sunt;
ea vero non licere, et ideo nec expedire, quae sic
ipsa justitia vetantur, ut facienda non sint, etiamsi
ab eis quibus in notitiam fuerint perlata, laudentur.
<pb n="0462"/>
Quod si ita est, ideo non nisi illicita prohibentur a
Domino; ut ea quae licita sunt et non expediunt,
non legis vinculo, sed libera dilectionis beneficentia
caveantur.</p>
          </div3>
<div3>
            <head>19.</head>
            <p>
 Quocirca si dimittere infidelem conjugem non
liceret, hoc fieri Dominus prohiberet, neque id
Apostolus prohibens diceret, <hi>Ego dico, non Dominus <note>(I Cor. VII, 12)</note>
            </hi>.
Nam si propter fornicationem
carnis permittitur homo a conjuge separari; quanto
magis in conjuge mentis fornicatio detestanda est? id
est, infidelitas, de qua scriptum est, <hi>Quoniam ecce
qui longe se faciunt a te, peribunt; perdidisti omnem
qui fornicatur abs te <note>(Psal. LXXII, 27)</note>
            </hi>.
</p>
          </div3>
        </div2>

<div2>
          <head>CAPUT XVIII.</head>
<p> <hi>Cur sicut Israelitis uxores alienigenas,
non ita Christianis infideles jubetur deserere.
Consilium Pauli tanquam Christi accipiendum. Id quod
licet, quandoque expedit, quandoque non. Discessio ab
infideli conjuge non prohibita praecepto legis, sed consilio
charitatis.</hi> Sed quia ita licitum est, ut non expediat:
ne propter conjugum separationes offensi homines,
ipsam doctrinam salutis, qua illicita prohibentur,
exhorreant, ac sic pejores atque perituri in
eadem infidelitate remaneant; intercedit Apostolus,
et monendo fieri vetat quod ita licitum est ut non
expediat. Sic enim recedere ab infidelibus uxoribus
vel maritis, fideles viri vel feminae non prohibentur
a Domino, ut neque jubeantur. Nam si dimittere
tales conjuges juberentur, nullus esset locus consilio
monentis Apostoli ne hoc fieret. Nullo modo
enim quod Dominus jubet, servus bonus fieri prohiberet.</p>
<div3>
            <head>20.</head>
            <p>
 Namque hoc Dominus aliquando per Esdram
prophetam jussit, et factum est: dimiserunt Israelitae
uxores alienigenas, quicumque tunc habere potuerunt <note>(I Esdr. X, 11, 12)</note>,
per quas fiebat ut et
ipsi ad alienos seducerentur deos, non ut illae per
maritos vero acquirerentur Deo. Nondum enim tanta
gratia Salvatoris illuxerat, et promissis temporalibus
Veteris Testamenti adhuc inhiabat illius populi multitudo.
Et propterea cum bona terrena, quae pro magno
exspectabant a Domino, viderent etiam his
abundare qui multos falsos colebant deos, blanditiis
uxorum prius eos reverebantur offendere, deinde
inducebantur et colere. Unde jusserat Dominus per
sanctum Moysen, ne quis uxorem alienigenam duceret <note>(Deut. VII, 3)</note>.
Merito ergo, quas duxerant Domino
prohibente, Domino jubente dimiserunt. Cum vero
coepisset Gentibus Evangelium praedicari, jam conjunctos
Gentiles Gentilibus comperit conjuges: ex
quibus si non ambo crederent, sed unus aut una infidelis
cum fideli consentiret habitare, nec prohiberi
a Domino debuit fidelis infidelem dimittere, nec juberi:
ideo scilicet non prohiberi, quia justitia permittit
a fornicante discedere, et infidelis hominis
fornicatio est major in corde; nec vera ejus pudicitia
cum conjuge dici potest, quia <hi>Omne quod non est ex
fide, peccatum est <note>(Rom. XIV, 23)</note>
            </hi>: quamvis veram
fidelis habeat pudicitiam etiam cum infideli conjuge,
<pb n="0463"/>
qui non habet veram. Ideo autem nec juberi debuerunt
fideles ab infidelibus separari, quia non contra
jussionem Domini Gentiles fuerant ambo conjuncti.</p>
          </div3>
<div3>
            <head>21.</head>
            <p>
 Quoniam ergo ab infideli fidelem discedere
nec prohibet nec jubet Dominus, ideo ut non discedat,
Apostolus dicit, non Dominus: habens utique
Spiritum sanctum, in quo dare posset utile et fidele
consilium. Unde cum dixisset de muliere, cujus vir
mortuus fuerit, <hi>Beatior autem erit, si sic permanserit,
secundum meum consilium;</hi> ne quis hoc consilium
tanquam humanum, non divinum, contemnendum
putaret, adjecit, <hi>Puto autem, et ego Spiritum Dei
habeo.</hi> Proinde intelligendum est, etiam ipsa quae
non a Domino jubentur, sed a sancto ejus famulo
utiliter suadentur, eodem Domino inspirante suaderi.
Absit enim ut quisquam catholicus dixerit, quando
suadet Spiritus sanctus, non Dominum suadere;
cum et ipse Dominus sit, et inseparabilia sint opera
Trinitatis. Dicit tamen, <hi>De virginibus autem praeceptum
Domini non habeo, consilium autem do.</hi> Non ut
hoc consilium alienum existimemus a Domino, cum
continuo sequatur et dicat: <hi>tanquam misericordiam
consecutus a Domino ut fidelis essem <note>(I Cor. VII, 40,
25)</note>
            </hi>. Secundum Deum ergo dat fidele consilium in eo
Spiritu, de quo ait: <hi>Puto autem, et ego Spiritum Dei
habeo.</hi> </p>
          </div3>
<div3>
            <head>22.</head>
            <p>
 Verumtamen aliud est Domini jubentis imperium,
aliud conservi secundum misericordiam charitatis,
quae est illi a Domino inspirata atque donata,
fidele consilium. Ibi aliud facere non licet, hic autem
licet: ita sane ut ipsum licitum partim quidem expediat,
partim vero non expediat. Expedit tunc, quando
non solum per justitiam, quae coram Domino est,
permittitur, sed etiam hominibus nullum ex hoc impedimentum
salutis infertur: velut cum dat consilium
non nubendi Apostolus virgini, unde praeceptum Domini
se non habere testatur; licet aliud facere, id est,
nubere, et minus quam continentiae, bonum tamen
tenere nuptiarum. Ipsumque licitum etiam expedit:
quoniam in vetita et illicita ruituram carnis infirmitatem
sic excipit honestate nubendi, ut neminem impediat
ad salutem; quamvis magis expediret, magisque
honestum esset, si virgo consilium, quo praeceptum
eam non compellit, arriperet. Tunc autem
non expedit id quod licitum est, quando permittitur
quidem, sed usus ipsius potestatis aliis affert impedimentum
salutis. Sicut est, unde jam diu loquimur,
discessio fidelis conjugis ab infideli, quam non prohibet
Dominus praecepto legis, quia coram illo injusta
non est; sed prohibet Apostolus consilio charitatis,
quia infidelibus affert impedimentum salutis:
non solum quia perniciosissime scandalizantur offensi;
verum etiam quia in alia conjugia cum ceciderint
viventibus eis a quibus dimittuntur, adulterinis nexibus
colligati difficillime resolvuntur.
</p>
          </div3>
        </div2>

<div2>
          <head>CAPUT XIX.</head>
<div3>
            <head>23.</head>
            <p>
 <hi>Consilium non nubendi, de eo
<pb n="0464"/>esse quod amplius expedit; at consilium non dimittendi
infidelem, de eo esse cujus contrarium non expedit.</hi> 
Ideo hic, ubi id quod licet non expedit, non potest
dici, Si dimiserit infidelem, bene facit; si non dimiserit,
melius facit: sicut dictum est, <hi>Qui dat nuptum,
bene facit; et qui non dat nuptum, melius facit.</hi> Quoniam
illud non solum utrumque pariter licet; unde
ad nihil horum praecepto Domini quisque compellitur:
sed etiam utrumque expedit, aliud minus, aliud
amplius; unde ad id quod amplius expedit, consilio
Apostoli, quicumque potest capere, provocatur. Hoc
autem ubi de dimittendo vel non dimittendo infideli
conjugio quaeritur, utrumque quidem pariter licitum
est per justitiam quae coram Domino est, et ideo nihil
horum Dominus prohibet: sed non utrumque expedit,
propter infirmitates hominum, et ideo id quod
non expedit, Apostolus prohibet; dante sibi Domino
liberum prohibendi locum, quia neque id quod monet
Apostolus, prohibet Dominus, neque id quod prohibet
Apostolus, jubet Dominus. Quod nisi ita esset,
neque contra prohibitionem Domini Apostolus aliquid
moneret, neque contra jussionem ejus aliquid prohiberet.
Proinde in his duabus causis, una de nubendo
vel non nubendo, altera de infideli conjuge dimittendo
vel non dimittendo, aliquid simile est in verbis
Apostoli, aliquid dissimile. Simile quidem illud quod
et ibi dicit, <hi>Praeceptum Domini non habeo, consilium
autem do;</hi> et hic dicit, <hi>Ego dico, non Dominus.</hi> Quale
est enim, <hi>Praeceptum Domini non habeo;</hi> tale est, <hi>Non dicit Dominus:</hi> 
 et quale est, <hi>consilium do;</hi> tale est, <hi>ego dico.</hi> 
 Illud autem dissimile est, quia de nubendo et
non nubendo potest dici, hoc bene fieri, illud melius;
quoniam utrumque expedit, minus aliud, magis aliud:
at vero de conjuge infideli dimittendo vel non dimittendo,
quoniam unum horum non expedit, aliud expedit,
dici non oportet, Qui dimittit, bene facit; et
qui non dimittit, melius facit: sed dici oportet, Non
dimittat; quia etsi licet, non expedit. Sic ergo possumus
dicere melius esse infidelem conjugem non dimittere,
quamvis liceat et dimittere; quemadmodum
recte dicimus melius esse quod et licet et expedit,
quam id quod licet, nec expedit.
</p>
          </div3>
        </div2>

<div2>
          <head>CAPUT XX.</head>
<div3>
            <head>24.</head>
            <p>
 <hi>De conjugibus infidelibus non
dimittendis consilium Apostoli est, non praeceptum.
Monitum hic loci de re libera esse, alia tamen esse monita
Apostoli de re imperata.</hi> His de causis factum est
ut exponens Domini sermonem, quem prolixum in
monte habuit, ubi ventum est ad quaestionem de
conjugibus dimittendis vel non dimittendis, adhibitis
etiam apostolicis testimoniis, dicerem consilium esse
Apostoli, non praeceptum Domini, ubi ait, <hi>Caeteris
autem ego dico, non Dominus,</hi> monens eos qui haberent
conjuges infideles, ut consentientes habitare
secum non dimitterent. Quod utique ideo monendum,
non jubendum fuit, quia non tanto pondere prohibendi
sunt homines facere licita, quamvis non expediant,
quanto pondere prohibentur illicita. Si autem
alicubi Apostolus etiam illa quae jubenda sunt, monere
<pb n="0465"/>
dignatus est, hoc fecit parcendo infirmitati,
non praejudicando jussioni. Unde si dixit, <hi>Non ut
confundam vos haec scribo, sed ut filios meos charissimos
moneo <note>(I Cor. IV, 14)</note>
            </hi>; quid habet quaestionis,
ubi ait, <hi>Ego dico, non Dominus?</hi> Item ubi ait, <hi>Ecce
ego Paulus dico vobis, quia si circumcidamini, Christus
vobis nihil proderit <note>(Galat. V, 2)</note>
            </hi>; numquid etiam hic
dixit, <hi>Ego dico, non Dominus?</hi> Non sunt itaque ista
similia, quia etiam illa quae jubet Dominus, non est
indignum neque contrarium, si eadem monet Apostolus.
Monemus enim quos charos habemus, ut faciant
Domini praecepta, vel jussa. Cum vero ait, <hi>Ego dico,
non Dominus;</hi> satis ostendit Dominum non prohibere
quod ipse prohibebat. Prohibuisset autem Dominus,
si esset illicitum. Ergo secundum ea quae supra diu
diximus, multumque versavimus, licitum erat per
justitiam; sed etiam licitum non erat faciendum propter
liberam benevolentiam.
</p>
          </div3>
        </div2>

<div2>
          <head>CAPUT XXI.</head>
<div3>
            <head>25.</head>
            <p>
 <hi>De conjugiis cum infidelibus,
Pollentii sententia discutitur. Aliam esse quaestionem de
jam conjunctis, aliam de conjungendis. De jam conjunctis,
non de jungendis agi in loco Apostoli citato.
Illicita et vetita a Domino nunquam expedit facere.</hi> Tu
autem cui placet, ita non licere quod non vetat Dominus,
sed Apostolus, quemadmodum non licet quod
vetat Dominus, cum exponere voluisses quid sibi
vellet quod ait, <hi>Ego dico, non Dominus,</hi> cum alloqueretur
fideles quibus essent conjuges infideles;
dixisti,  « Quia Dominus jussit ne conjugia sibimet
diversae religionis copularentur: »  et ipsum adhibuisti
testimonium Domini dicentis, <hi>Non accipies
uxorem filio tuo a filiabus alienigenarum, ne traducat
eum post deos suos, et pereat anima ejus <note>(Deut. VII,
3, 4)</note>
            </hi>. Addidisti etiam verba Apostoli, ubi dixit, <hi>Mulier
alligata est, quamdiu vir ejus vivit. Quod si mortuus
fuerit vir ejus, liberata est: cui vult nubat, tantum in
Domino <note>(I Cor. VII, 39)</note>
            </hi>: quod ita exposuisti, ut adjungeres,
 « Id est christiano. »  Deinde secutus es,
et aisti:  « Hoc est ergo Domini praeceptum tam in
Veteri quam in Novo Testamento, ut non nisi
unius religionis et fidei conjugia sibi maneant copulata. » 
Si hoc ergo est Domini praeceptum tam in
Veteri Testamento quam in Novo, et hoc jubet Dominus,
hoc docet Apostolus, ut non nisi unius religionis
et fidei maneant copulata conjugia; quare contra
hoc Domini jussum, contra doctrinam suam,
contra praeceptum Testamenti Veteris et Novi, jubet
Apostolus ut diversae fidei conjugia maneant copulata?
 « Quia Paulus, inquis, Gentium praedicator et
apostolus, jam in conjugio positos, non solum
monet, sed etiam jubet, ut si unus aut una a conjugibus
credidisset, alterum vel alteram non credentem,
secum tamen habitare consentientem, non
dimitteret. »  His verbis tuis aliud hoc, aliud esse
illud, satis evidenter ostendis. Illud enim de his conjugiis
agitur, quae sibi primitus copulantur, ne nubat
femina non suae religionis viro, vel vir talem ducat
<pb n="0466"/>
uxorem. « Id enim, »  ut dicis,  « jubet Deus, docet
Apostolus, utrumque praecipit Testamentum. » 
Hoc autem diversum esse quis abnuat, ubi agitur non
de conjungendis, sed de conjunctis? Ambo quippe
unius ejusdemque infidelitatis fuerunt quando conjuncti
sunt; sed Evangelium cum venisset, alter sine
altera, vel altera sine altero credidit. Si ergo aliud
est hoc, quod sine scrupulo ullius dubitationis apparet,
cur fidelem cum infideli in conjugio permanere,
non et Dominus sicut Apostolus jubet? Nisi forte isto
loco vacat, quod tam fidenter ipse ait: <hi>An vultis experimentum
accipere ejus qui in me loquitur Christus <note>(II Cor. XIII, 3)</note>
            </hi>?
Et utique Dominus est Christus. Intelligisne
quid dicam? An in hoc explanando aliquanto
diligentius immorabor?</p>
          </div3>
<div3>
            <head>26.</head>
            <p>
 Attende, ut rem ipsam tanquam in conspectu
considerandam planiore sermone ponamus. Ecce conjuges
duo, unius infidelitatis; ita fuerunt quando
conjuncti sunt: nulla de his quaestio est, quae pertineat
ad illam Domini jussionem doctrinamque apostolicam
et praeceptum Testamenti Veteris et Novi, quo
prohibetur fidelis cum infideli copulare conjugium.
Jam sunt conjuges, et adhuc ambo sunt infideles;
adhuc tales sunt quales fuerunt antequam jungerentur,
qualesque conjuncti sunt. Venit Evangelii praedicator,
credidit eorum aut unus, aut una; sed ita ut
infidelis cum fideli habitare consentiat. Jubet fideli
Dominus ne infidelem dimittat, an non jubet? Si
dixeris, Jubet; reclamat Apostolus, <hi>Ego dico, non
Dominus.</hi> Si dixeris, Non jubet; causam requiro. Neque
illam mihi responsurus es, quam tuis litteris indidisti,
 « Quia Dominus prohibet fideles infidelibus
jungi. »  Hic enim nullo modo est ista causa: de
jam junctis loquimur, non de jungendis. Si ergo tu
causam non invenisti cur non vetet Dominus quod
vetat Apostolus; cernis enim jam, ut existimo, non
esse ipsam quam esse putaveras: vide ne forte illa
sit quae mihi visa est, et tunc proferenda, et nunc
defendenda; ut scilicet illud intelligamus dicere Dominum,
quod habet coram illo nullo modo transgredienda
justitia, id est, quod ita jubet aut vetat, ut
aliud facere omnino non liceat: quod autem volentis
potestati ita permittit, ut nec agatur nec praetesmittatur
illicite; ibi servorum suorum consilio les
cum dare, ut id potius suadeant quod viderint expedire.</p>
          </div3>
<div3>
            <head>27.</head>
            <p>
 Teneatur hic ergo primitus ac maxime, ne
committantur illicita. Ubi autem aliquid ita licitum
est, ut aliud facere non sit illicitum, fiat quod expedit,
vel quod magis expedit. Illa igitur quae Dominus
ita dicit ut Dominus, id est, non monentis consilio,
sed dominantis imperio, non facere non licet, et
ideo nec expedit. Dominus itaque praecipit, <hi>Mulierem
a viro non discedere; quod si dicesserit,</hi> ea utique
causa qua discedere licitum est, <hi>manere innuptam,
aut viro suo reconciliari <note>(I Cor. VII, 10 et 11)</note>
            </hi>. <hi>Mulier</hi> 
enim <hi>sub viro, vivo marito, juncta est legi;</hi> et <hi>vivente
<pb n="0467"/>
viro vocabitur adultera, si fuerit cum alio viro <note>(Rom.
VII, 2, 3)</note>
            </hi>; quoniam <hi>mulier alligata est, quamdiu vir
ejus vivit <note>(I Cor. VII, 39)</note>
            </hi>. Unde, <hi>Si uxor dimiserit
virum suum et alii nupserit, moechatur <note>(Marc. X, 12)</note>
            </hi>;
et, <hi>Qui dimissam a viro duxerit, moechatur <note>(Matth.
XIX, 9)</note>
            </hi>. Ideoque ex eodem praecepto Domini, <hi>Et vir
uxorem ne dimittat <note>(I Cor. VII, 11)</note>
            </hi>: quoniam <hi>qui
dimiserit uxorem suam praeter causam fornicationis,
facit eam moechari <note>(Matth. V, 32)</note>
            </hi>. Sed si propter hanc
causam dimiserit, etiam ipse sic maneat: <hi>Omnis</hi> 
enim <hi>qui dimittit uxorem suam, et ducit alteram,
moechatur <note>(Luc. XVI, 18)</note>
            </hi>.
</p>
          </div3>
        </div2>

<div2>
          <head>CAPUT XXII.</head>
<p> <hi>Dimissa adultera alteram ducens,
ut christianam faciat, moechatur.</hi> Haec constituta Domini
sine ulla retractatione servanda sunt. Habet
enim haec justitia quae coram illo est, sive approbent,
sive improbent homines: et ideo dici non
oportet, propter offensiones hominum, aut ne impediantur
homines ab ea salute, quae in Christo est,
non esse servanda. Quis enim christianus audeat
dicere: Ne homines offendam, aut ut homines Christo
acquiram, faciam moechari uxorem meam, aut
ego ipse moechus fiam?</p>
<div3>
            <head>28.</head>
            <p>
 Potest enim fieri ut cum adulteram uxorem
quisque dimiserit christianus, ita tentetur, ut aliqua
femina quae nondum credidit, cupiens in ejus nuptias
convenire, promittat se futuram esse christianam,
non fallaciter, sed si ei nupserit hoc omnino factura.
Huic itaque hoc connubium recusanti poterit suggerere
ille tentator: Dominus dixit, <hi>Quicumque
dimiserit uxorem suam praeter causam fornicationis,
et aliam duxerit, moechatur;</hi> tu autem qui dimisisti
propter causam fornicationis uxorem, si aliam duxeris,
non moechaberis. Huic talia suggerenti, erudito
corde respondeat, moechari quidem illum gravius
qui praeter causam fornicationis uxore dimissa alteram
duxerit; sed etiam illum qui uxore fornicante
dimissa sibi aliam copulavit, non ideo non moechari,
quia fornicantem reliquit: sicut moechatur qui eam
quae praeter causam fornicationis dimittitur, duxerit;
nec ideo non moechatur qui eam ducit, quam dimissam
propter causam fornicationis invenerit. Et propterea
quod subobscure apud Matthaeum positum est,
quoniam totum a parte significatum est, expositum
esse apud alios, qui totum generaliter expresserunt,
sicut legitur apud Marcum, <hi>Quicumque dimiserit uxorem
suam, et aliam duxerit, adulterium committit:</hi> 
et apud Lucam, <hi>Omnis qui dimittit uxorem suam, et
ducit alteram, moechatur.</hi> Non enim alios dixerunt
moechari, alios non moechari, qui dimissis uxoribus
suis duxerint alteras; sed, <hi>Quicumque dimiserit:</hi> 
omnem prorsus qui dimiserit uxorem suam, et aliam
duxerit, moechari eum sine ulla exceptione dixerunt.
</p>
          </div3>
        </div2>

<div2>
          <head>CAPUT XXIII.</head>
<div3>
            <head>29.</head>
            <p>
 <hi>Adulterinum conjugium inire, ut
femina fiat christiana, non licet.</hi> Sed si haec ille christianus
<pb n="0468"/>
responderit tentatori, intelligens licuisse quidem
sibi dimittere adulteram, sed aliam ducere non
licere: quid, si dicat ille tentator, Committe hoc
peccatum, ut acquiras animam Christo in morte
infidelitatis positae feminae, quae parata est, si tibi
nupserit, fieri christiana? quid aliud christianus
respondere ad ista debet et dicere, nisi se non posse,
si hoc fecerit, evadere judicium, quod commemoravit
Apostolus ubi ait, <hi>Et sicut dicunt quidam nos
dicere, Faciamus mala, ut veniant bona; quorum judicium
justum est <note>(Rom. III, 8)</note>
            </hi>? Quomodo autem poterit
esse salubriter christiana, quae cum illo a quo ducitur
erit adultera?
</p>
          </div3>
        </div2>

<div2>
          <head>CAPUT XXIV.</head>
<div3>
            <head>30.</head>
            <p>
 <hi>Continentiae votum nulla spe
compensationis rumpendum.</hi> Non solum autem moechandum
non est, quod facit, non quidam, sed omnis
qui dimittit uxorem suam, et ducit alteram, etsi
propterea duxerit ut faciat christianam; sed etiam
quisquis non alligatus uxori continentiam Deo voverit,
nullo modo debet ista compensatione peccare,
ut ideo credat uxorem sibi esse ducendam, quia promisit
quae nuptias ejus appetit, futuram se esse christianam.
Quod enim cuique antequam vovisset licebat,
cum id se nunquam facturum voverit, non
licebit: si tamen id voverit quod vovendum fuit,
sicuti est perpetua virginitas, vel continentia post
experta connubia solutis a vinculo conjugali, vel ex
consensu voventibus et carnalia debita sibi invicem
relaxantibus fidelibus castisque conjugibus; quod
alterum sine altera, vel alteram sine altero vovere
fas non est. Haec ergo, et si qua alia sunt quae
rectissime voventur, cum homines voverint, nulla
conditione rumpenda sunt, quae sine ulla conditione
voverunt. Quia et hoc Dominum praecepisse intelligendum
est, ubi legitur: <hi>Vovete, et reddite Domino
Deo vestro <note>(Psal. LXXV, 12)</note>
            </hi>. Unde Apostolus de quibusdam
quae continentiam vovent, et postea nubere
volunt, quod eis antequam vovissent utique licebat: <hi>Habentes,</hi> 
 inquit, <hi>damnationem, quoniam primam fidem
irritam fecerunt <note>(I Tim. V, 12)</note>
            </hi>.</p>
          </div3>
<div3>
            <head>31.</head>
            <p>
 Nihil ergo expedit quod illicitum est, et nihil
quod prohibet Dominus licitum est.
</p>
          </div3>
        </div2>

<div2>
          <head>CAPUT XXV.</head>
<p> <hi>Consilium Apostoli in iis quae
praecepta non sunt, audiendum. Quaestio de conjugiis
difficillima. Alia quaestio Pollentii.</hi> Quae autem nullo
Domini constringente praecepto in potestate dimissa
sunt, in his audiatur Apostolus, in Spiritu sancto
monens et consulens ut vel meliora capiantur, vel
ea quae non expediunt caveantur. Ibi audiatur dicens, <hi>Praeceptum Domini non habeo, consilium autem do;</hi> 
et, <hi>Ego dico, non Dominus.</hi> Ibi si meliora elegerit,
qui audit, <hi>Solutus est ab uxore, non quaerat uxorem,</hi> 
quia <hi>et si acceperit uxorem, non peccat:</hi> ibi virgo
non nubat. <hi>Qui</hi> enim <hi>non dat nuptum, melius facit;
et qui dat nuptum, bene facit.</hi> Ibi beatior sit mulier
sic permanendo, quae mortuo viro suo in potestate
habet, cui vult nubere, <hi>tantum in Domino.</hi> Quod duobus
modis accipi potest; aut christiana permanens,
aut christiano nubens. Non enim tempore revelati
<pb n="0469"/>
Testamenti Novi, in Evangelio vel ullis apostolicis
Litteris sine ambiguitate declaratum esse recolo,
utrum Dominus prohibuerit fideles infidelibus jungi.
Quamvis beatissimus Cyprianus inde non dubitet,
nec in levibus peccatis constituat, jungere cum infidelibus
vinculum matrimonii, atque id esse dicat
prostituere Gentilibus membra Christi. Sed quia
de iis qui jam conjuncti sunt alia quaestio est; audiatur
et hic Apostolus dicens: <hi>Si quis frater habet uxorem
infidelem, et haec consentit habitere cum illo, non
dimittat illam: et si qua mulier habet virum infidelem,
et hic consentit habitare cum illa, non dimmittat virum <note>(I Cor. VII, 12, 13, 25, 27, 38, 39)</note>
            </hi>.
Et sic audiatur,
ut quamvis fieri licitum sit, quia hoc non dicit Dominus;
non tamen fiat, quia non expedit. Non enim
omnia expedire quae licita sunt, apertissime docet
Apostolus <note>(Id., X, 22)</note>, sicut supra jam ostendimus.
Propter quodlibet tamen fornicationis genus,
sive carnis, sive spiritus, ubi et infidelitas intelligitur,
et dimisso viro non licet alteri nubere, et dimissa
uxore non licet alteram ducere: quoniam Dominus
nulla exceptione facta dicit, <hi>Si uxor dimiserit virum
suum, et alii nupserit, moechatur;</hi> et, <hi>Omnis qui dimittit
uxorem suam, et ducit alteram, moechatur.</hi> </p>
<div3>
            <head>32.</head>
            <p>
 His ita pro meo modulo pertractatis atque
discussis, quaestionem tamen de conjugiis obscurissimam
et implicatissimam esse non nescio. Nec
audeo profiteri omnes sinus ejus, vel in hoc opere,
vel in alio me adhuc explicasse, vel jam posse, si
urgear, explicare. Illud autem unde me itidem in
alia scheda consulendum existimasti, seorsum etiam
ego enodare curarem, si mihi aliud quam tibi visum
est, videretur: cum vero eadem sit etiam nostra
sententia, non hinc opus est diutius disputare.
</p>
          </div3>
        </div2>

<div2>
          <head>CAPUT XXVI.</head>
<div3>
            <head>33.</head>
            <p>
 <hi>Catechumenis in ultimo vitae
an dandus Baptismus non petentibus, nec pro se respondere
valentibus. Opinio quorumdam negans rejicitur,
nec tamen damnatur.</hi> Catechumenis ergo in
hujus vitae ultimo constitutis, si morbo seu casu
aliquo sic oppressi sint, ut quamvis adhuc vivant,
petere sibi tamen Baptismum vel ad interrogata respondere
non possint; prosit eis quod eorum in fide
christiana jam nota voluntas est, ut eo modo baptizentur,
quo modo baptizantur infantes, quorum voluntas
nulla adhuc patuit. Non tamen propterea
damnare debemus eos qui timidius agunt, quam
nobis videtur agi oportere, ne de pecunia conservo
credita improbius quam cautius judicare voluisse
judicemur. Satis quippe in talibus respiciendum est
illud Apostoli, ubi dicit: <hi>Unusquisque nostrum pro se
rationem reddet Deo <note>(Rom. XIV, 12)</note>
            </hi>. Non ergo amplius
invicem judicemus. Sunt enim qui vel in his,
vel etiam in aliis observandum putant, quod dixisse
Dominum legimus, <hi>Nolite sanctum dare canibus, neque
<pb n="0470"/>
projeceritis margaritas vestras ante porcos <note>(Matth. VII,
6)</note>
            </hi>. Et ista Salvatoris verba referentes, baptizare
non audent eos qui pro se respondere nequiverint,
ne forte contrarium gerant voluntatis arbitrium.
Quod de parvulis dici non potest, in quibus adhuc
rationis nullus est usus. Sed non solum incredibile
est, nec in fine vitae hujus baptizari catechumenum
velle; verum etiam si voluntas ejus incerta est,
multo satius est nolenti dare quam volenti negare,
ubi velit an nolit sic non apparet, ut tamen credibilius
sit eum, si posset, velle se potius fuisse dicturum
ea Sacramenta percipere, sine quibus jam credidit
non se oportere de corpore exire.
</p>
          </div3>
        </div2>

<div2>
          <head>CAPUT XXVII.</head>
<div3>
            <head>34.</head>
            <p>
 <hi>Ut intelligendum dictum Domini,
Ne detur sanctum canibus.</hi> Si autem Dominus,
ubi ait, <hi>Nolite dare sanctum canibus,</hi> hoc quod isti,
cavendum putant, vellet intelligi, non ipse suo traditori
dedisset quod in suam ille perniciem, sine culpa
dantis, cum dignis indignus accepit. Unde cum hoc diceret
Dominus, credendum est significare voluisse
quod lucem intelligentiae spiritualis immunda corda
non portant. Et si portanda doctor ingesserit, quae non
recte accipiunt, quia non capiunt, vel reprehensionis
morsibus lacerant, vel contemnendo conculcant. Si
enim beatus Apostolus, quamvis in Christo jam renatis,
tamen adhuc parvulis, lac dicit se dedisse, non
escam: <hi>Necdum enim poteratis,</hi> inquit, <hi>sed nec adhuc
quidem potestis <note>(I Cor. III, 2)</note>
            </hi>; si denique ipse Dominus
electis Apostolis dixit, <hi>Adhuc multa habeo vobis dicere,
sed non potestis illa portare modo <note>(Joan. XVI, 12)</note>
            </hi>:
quanto minus possunt ferre, quaecumque de incorporea
luce dicuntur, immundae mentes impiorum?
</p>
          </div3>
        </div2>

<div2>
          <head>CAPUT XXVIII.</head>
<div3>
            <head>35.</head>
            <p>
 <hi>Baptismus in casu proposito
dandus catechumenis etiam adulterina conjugia
retinentibus. Reconciliationis poenitenti dandae in periculo
mortis eadem ratio.</hi> Sed ut sermo noster ad hoc
potius claudatur, unde sumpsit exordium, ego non
solum alios catechumenos, verum etiam ipsos qui viventium
conjugiis copulati retinent adulterina consortia,
cum salvos corpore non admittamus ad
Baptismum; tamen si desperati jacuerint, nec pro se
respondere potuerint, baptizandos puto, ut etiam hoc
peccatum cum caeteris lavacro regenerationis abluatur.
Quis enim novit utrum fortassis adulterinae carnis
illecebra usque ad Baptismum statuerant detineri? Si
autem ab illa desperatione recreati potuerint vivere,
aut facient quod statuerunt, aut edocti obtemperabunt,
aut de contemptoribus fiet quod fieri etiam de baptizatis
talibus debet. Quae autem Baptismatis, eadem
reconciliationis est causa, si forte poenitentem finiendae
vitae periculum praeoccupaverit. Nec ipsos enim ex
hac vita sine arrha suae pacis exire velle debet mater
Ecclesia.
</p>
          </div3>
        </div2>
      </div1>

<div1>
        <head> <hi>LIBER SECUNDUS.</hi> </head>

<pb n="0471"/>
<p>Redarguitur Pollentius, adulterio putans perinde atque morte solvi conjugium, eoque trahens illud Apostoli ad Corinthios, <hi>Quod si mortuus fuerit vir ejus, liberata est;</hi> 
 ut mortuum hoc loco velit etiam adulterum intelligi. Argumenta
deinde ejus reliqua diluuntur, et varia quae suboriri timet incommoda, nisi repudiata adultera ducere alteram viro liceat,
refutantur.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Hujus libri occasio,</hi> Ad ea
quae mihi scripseras, frater religiose Pollenti, jam
rescripseram non parvum volumen, de iis qui viventibus
conjugibus suis aliis copulantur. Quod cum innotuisset
Dilectioni tuae, addidisti aliqua ad libellum
tuum, etiam his me respondere desiderans: sed cum
facere disponerem, addendo et ego ad meum, ita ut
unus liber esset etiam responsionis meae, repente illud
editum est quod absolveram prius, flagitantibus
fratribus, et nescientibus nostris quod adhuc aliquid
esset addendum. Hinc factum est ut altero seorsum
opusculo, ad ea quae addidisti, respondere compellerer.
Non autem quae addidisti, adjuncta sunt fini opusculi
tui; sed, ubi visum est, ejus interjecta sunt corpori.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Pollentii sententia, nubere alteri
vetitum esse conjugi, si a non fornicante, non autem si
a fornicante discesserit. Mortuum in loco Pauli intelligendum
etiam fornicantem sentit.</hi> Horum primum illud
est, cui quidem arbitror me respondere debere, quod
in his Apostoli verbis, ubi ait, <hi>Caeteris autem ego dico,
non Dominus, mulierem a viro non discedere; quod si
discesserit, manere innuptam, aut viro suo reconciliari,</hi> 
non putas ita dictum esse, <hi>si discesserit,</hi> ut a viro fornicante
discessisse intelligatur, qua sola causa discedere
licitum est; sed potius existimas a pudico, et
ideo jussam manere innuptam, ut posset ei reconciliari,
si continere ille noluisset, ne virum ad fornicandum,
id est, ad aliam se vivente ducendam, ipsa non
reconciliata compelleret. Caeterum si a viro fornicante
discesserit, putas ei non praecipi ut innupta permaneat:
sed hoc eam facere, si continens esse voluerit;
non ut praecepti violatrix inveniatur esse, si nupserit.
Quae tibi videtur forma et a viro esse servanda, ut
uxorem non dimittat, excepta causa fornicationis; si
autem dimiserit, maneat sine conjugio, ut pudicae reconciliari
possit uxori, nisi forte continentiam illa
delegerit; ne uxoris castae reconciliationem refugiens,
ipse illam cogat moechari, si sese non continens vivente
illo nupserit alteri: si autem fuerit ab uxore
fornicante disjunctus, jam eum nullo praecepto ut se
contineat detineri, nec omnino moechari, si viva illa
alteram duxerit: quoniam id quod ait idem apostolus, <hi>Mulier alligata est, quamdiu vir ejus vivit; quod si
mortuus fuerit vir ejus, liberata est; cui vult nubat 
 <note>(I
Cor. VII, 10, 11, 39)</note>
            </hi>; sic intelligendum existimas, ut
si vir fuerit fornicatus, pro mortuo deputetur, et uxor
pro mortua; et ideo liceat cuilibet illorum, tanquam
<pb n="0472"/>
post mortem, ita post fornicationem conjugis alteri
copulari.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 <hi>Refellitur Pollentius.</hi> Quibus tuis
sensibus consideratis, abs te quaero, utrum quicumque
duxerit mulierem quae viro alligata esse destiterit,
adulter habendus sit? Quod tibi existimo non
videri. Ideo enim mulier <hi>vivente viro vocabitur adultera,
si fuerit cum alio viro;</hi> quoniam <hi>alligata est, quamdiu
vir ejus vivit.</hi> Hoc autem vinculum si ei cum viro vivente
non esset, sine ullo adulterii crimine alteri
nuberet. Proinde si alligata est quamdiu vir ejus vivit,
nullo modo nisi viro mortuo soluta dicenda est
ab hoc vinculo. Porro si morte cujuslibet eorum inter
maritum et uxorem hoc vinculum solvitur, et pro
morte habenda est, sicut dicis, etiam fornicatio,
procul dubio erit ab hoc et mulier soluta, quando
fuerit fornicata. Neque enim dici poterit haec alligata
viro, quando ab illa fuerit vir solutus. Ac per hoc
posteaquam fornicando alligata viro esse destiterit,
quisquis eam duxerit, adulter non erit.
</p>
          </div3>
        </div2>

<div2>
          <head>CAPUT IV.</head>
<p> <hi>Fornicationem pro morte conjugale
vinculum solvente deputare, quam absurdum.</hi> Et vide
quam sit absurdum, ut ideo non sit adulter, quia
duxit adulteram. Imo vero, quod est monstruosius,
nec ipsa mulier erit adultera: quoniam non erit posteriori
viro uxor aliena, sed sua. Soluto enim per
adulterium priore conjugali vinculo, cuicumque jam
nupserit conjugem non habenti, non adultera cum
adultero, sed uxor erit potius cum marito. Quomodo
ergo erit verum, <hi>Mulier alligata est, quamdiu vir ejus
vivit?</hi> Ecce vir ejus vivit, quia nec de corpore excessit,
nec fornicatus est, quod pro morte vis deputari;
et tamen ei mulier alligata jam non est. Nonne attendis
quam sit hoc contra Apostolum dicentem, <hi>Mulier
alligata est, quamdiu vir ejus vivit?</hi> An forte dicturus
es: Vivit quidem, sed vir ejus jam non est; quoniam
tunc esse destitit, quando illa per adulterium conjugale
vinculum solvit? Quomodo igitur <hi>vivente viro vocabitur
adultera, si fuerit cum alio viro;</hi> quandoquidem
vir ejus ille jam non est, conjugali vinculo per
mulieris adulterium jam soluto? Quo enim vivente
viro, nisi suo, vocabitur adultera, si fuerit cum alio
viro? At si vir ejus esse ille jam destitit; non utique
vivente viro vocabitur adultera, si fuerit cum alio
viro; sed nullum habens virum nubendo erit cum
suo viro. Hoc qui sentit, nonne cernis quam contra
Apostolum sentiat? Quod quidem non ipse sentis,
sed hoc sequitur illa quae sentis. Muta ergo antecedentia,
si vis cavere sequentia; et noli dicere,
mortuum virum vel mortuam uxorem hoc loco debere
intelligi etiam fornicantem.</p>
<div3>
            <head>4. </head>
<p>
              <pb n="0473"/>Quamobrem secundum doctrinam sanam <hi>Mulier
alligata est, quamdiu vir ejus vivit;</hi> id est, nondum
e corpore abscessit. <hi>Mulier</hi> enim <hi>sub viro, vivo
marito, juncta est legi;</hi> hoc est, in corpore constituto. <hi>Si autem mortuus fuerit,</hi> 
 hoc est, de corpore exierit, <hi>evacuata est a lege viri. Igitur vivente viro, vocabitur
adultera, si fuerit cum alio viro. Si autem mortuus fuerit
vir ejus, liberata est a lege</hi>,
 <hi>ut non sit adultera,
si fuerit cum alio viro <note>(Rom. VII, 2 et 3)</note>
              </hi>. Haec verba
Apostoli toties repetita, toties inculcata, vera sunt,
viva sunt, sana sunt, plana sunt. Nullius viri posterioris
mulier uxor esse incipit, nisi prioris esse desiverit.
Esse autem desinet uxor prioris, si moriatur
vir ejus; non si fornicetur. Licite itaque dimittitur
conjux ob causam fornicationis; sed manet vinculum
prioris, propter quod fit reus adulterii, qui dimissam
duxerit etiam ob causam fornicationis.
</p>
          </div3>
        </div2>

<div2>
          <head>CAPUT V.</head>
<p> <hi>Conjugii vinculum morte resolvi, non
autem fornicatione et separatione conjugum.</hi> Sicut enim
manente in se Sacramento regenerationis, excommunicatur
cujusquam reus criminis, nec illo Sacramento
caret, etiamsi nunquam reconcilietur Deo: ita
manente in se vinculo foederis conjugalis, uxor dimittitur
ob causam fornicationis, nec carebit illo vinculo,
etiamsi nunquam reconcilietur viro; carebit autem,
si mortuus fuerit vir ejus. Reus vero excommunicatus
ideo nunquam carebit regenerationis Sacramento,
etiam non reconciliatus, quoniam nunquam moritur
Deus. Remanet itaque ut, si sapere secundum Apostolum
volumus, non dicamus virum adulterum pro
mortuo deputandum, et ideo licere uxori ejus alteri
nubere. Quamvis enim sit mors adulterium, non
corporis, sed quod pejus est, animae: non tamen et
de ista morte, loquebatur Apostolus, cum dicebat, <hi>Quod si mortuus fuerit vir ejus, cui vult nubat;</hi> 
 sed de
illa sola qua de corpore exitur. Quoniam si per conjugis
adulterium conjugale solvitur vinculum, sequitur
illa perversitas, quam cavendam esse monstravi,
ut et mulier per impudicitiam solvatur hoc vinculo:
quae si solvitur, libera erit a lege viri; et ideo, quod
insipientissime dicitur, non erit adultera si fuerit
cum alio viro, quia per adulterium liberata est a
priore viro. Quod si ita est a veritate devium, ut nullus
id, non dico christianus, sed humanus sensus admittat;
profecto <hi>mulier alligata est, quamdiu vir ejus
vivit:</hi> quod ut apertius dicam, quamdiu vir ejus in
corpore est. Pari ergo forma et vir alligatus est,
quamdiu mulier ejus in corpore est. Unde si vult dimittere
adulteram, non ducat alteram, ne quod in
illa culpat, ipse committat. Similiter et mulier si dimittit
adulterum, non sibi copulet alterum: alligata
est enim, quamdiu vir ejus vivit; nec a lege viri nisi
mortui liberatur, ut non sit adultera, si fuerit cum
alio viro.</p>
</div2>

<div2>
          <head>CAPUT VI.</head>
<div3>
            <head>5.</head>
            <p>
 <hi>Reconciliatio post adulterium cum
conjuge resipiscente quam conveniens christiano.</hi> Quod
<pb n="0474"/>
autem tibi durum videtur, ut post adulterium reconcilietur
conjugi conjux; si fides adsit, non erit durum.
Cur enim adhuc deputamus adulteros, quos vel
Baptismate ablutos, vel poenitentia credimus esse sanatos?
Haec crimina in vetere Dei lege nullis sacrificiis
mundabantur, quae Novi Testamenti sanguine
sine dubitatione mundantur: et ideo tunc omni modo
prohibitum est ab alio contaminatam viro recipere
uxorem; quamvis David Saülis filiam, quam pater
ejusdem mulieris ab eo separatam dederat alteri,
tanquam Novi Testamenti praefigurator sine cunctatione
receperit <note>(II Reg. III, 14)</note>: nunc autem posteaquam
Christus ait adulterae, <hi>Nec ego te damnabo;
vade, deinceps noli peccare;</hi> quis non intelligat debere
ignoscere maritum, quod videt ignovisse Dominum
amborum, nec jam se debere adulteram dicere,
cujus poenitentis crimen divina credit miseratione
deletum?
</p>
          </div3>
        </div2>

<div2>
          <head>CAPUT VII.</head>
<div3>
            <head>6.</head>
            <p>
 <hi>Mariti saevientes in uxores adulteras,
cum sint et ipsi adulteri.</hi> Sed hoc videlicet infidelium
sensus exhorret, ita ut nonnulli modicae fidei
vel potius inimici verae fidei, credo metuentes peccandi
impunitatem dari mulieribus suis, illud quod
de adulterae indulgentia Dominus fecit, auferrent de
codicibus suis: quasi permissionem peccandi tribuerit
qui dixit, <hi>Jam deinceps noli peccare;</hi> aut ideo
non debuerit mulier a medico Deo illius peccati remissione
sanari, ne offenderentur insani. Neque enim
quibus illud factum Domini displicet, ipsi pudici sunt,
et eos severos castitas facit: sed potius ex illo sunt
hominum numero, quibus Dominus ait, <hi>Qui sine
peccato est vestrum, prior in eam lapidem jaciat.</hi> Nisi
quod illi conscientia territi recesserunt, et tentare
Christum atque adulteram persequi destiterunt <note>(Joan.
VIII, 7-11)</note>; isti autem et aegroti medicum reprehendunt,
et in adulteras adulteri saeviunt: quibus si diceretur,
non quod illi audierunt, <hi>Qui sine peccato
est;</hi> quis enim sine peccato? sed, Qui sine isto peccato
est, <hi>prior in illam lapidem mittat;</hi> tum vero forsitan
cogitarent, qui indignabantur quod adulteram
non occiderent, quanta illis Dei misericordia parceretur,
ut adulteri viverent.
</p>
          </div3>
        </div2>

<div2>
          <head>CAPUT VIII.</head>
<div3>
            <head>7.</head>
            <p>
 <hi>Viri adulteri gravius puniendi
quam adulterae uxores. Lex Antonini, viros impudicos
<pb n="0475"/>
aeque ac mulieres damnari volentis. Virorum impudicitia
pejor.</hi> Sed cum haec eis dicimus, non solum nihil volunt
detrahere severitati; sed irascuntur insuper veritati,
et loquuntur atque respondent: Sed nos viri
sumus; an vero sexus nostri dignitas hanc sustinebit
injuriam, ut cum aliis feminis praeter uxores nostras
si quid admittimus, in luendis poenis mulieribus
comparemur? Quasi non propterea magis debeant illicitas
concupiscentias viriliter frenare, quia viri
sunt? quasi non propterea magis debeant mulieribus
suis ad virtutis hujus exemplum se praebere, quia
viri sunt? quasi non propterea minus debeant a libidine
superari, quia viri sunt? quasi non propterea
minus debeant lascivienti carni servire, quia viri
sunt? Et tamen indignantur, si audiant adulteros viros
pendere similes adulteris feminis poenas; cum tanto
gravius eos puniri oportuerit, quanto magis ad eos
pertinet et virtute vincere, et exemplo regere feminas.
Christianis equidem loquor, qui fideliter audiunt, <hi>Caput mulieris vir 
 <note>(Ephes. V, 23)</note>
            </hi>: ubi se agnoscunt
duces, illas autem comites esse debere; et ideo cavendum
viro illac ire vivendo, qua timet ne uxor sequatur
imitando. Sed isti quibus displicet ut inter virum
et uxorem par pudicitiae forma servetur, et potius
eligunt, maximeque in hac causa, mundi legibus
subditi esse quam Christi, quoniam jura forensia non
eisdem quibus feminas pudicitiae nexibus viros videntur
obstringere; legant quid imperator Antoninus,
non utique christianus, de hac re constituerit, ubi
maritus uxorem de adulterii crimine accusare non
sinitur, cui moribus suis non praebuit castitatis exemplum,
ita ut ambo damnentur, si ambo pariter impudicos
conflictus ipse convicerit. Nam supra dicti
imperatoris haec verba sunt, quae apud Gregorianum
leguntur: <hi>Sane,</hi> inquit, <hi>meae litterae nulla parte
causae praejudicabunt. Neque enim si penes te culpa fuit
ut matrimonium solveretur, et secundum legem Juliam
Eupasia uxor tua nuberet, propter hoc rescriptum
meum adulterii damnata erit, nisi constet esse commissum.
Habebunt autem ante oculos hoc inquirere, an
cum tu pudice viveres, illi quoque bonos mores colendi
auctor fuisti. Periniquum enim mihi videtur esse ut pudicitiam
vir ab uxore exigat, quam ipse non exhibet:
quae res potest et virum damnare, non ob compensationem
mutui criminis rem inter utrumque componere,
vel causam facti tollere.</hi> Si haec observanda sunt propter
decus terrenae civitatis; quanto castiores quaerit
coelestis patria et societas Angelorum? Quae cum ita
sint, numquid ideo minor est, ac non potius major
et pejor virorum impudicitia, quia inest illis superba
et licentiosa jactantia? Non igitur exhorreant viri
quod adulterae Christus ignovit: sed potius cognoscant
etiam periculum suum, et simili morbo laborantes
ad eumdem Salvatorem supplici pietate confugiant;
<pb n="0476"/>
et quod in illa factum legunt, etiam sibi
necessarium esse fateantur, adulteriorum suorum
medicinam suscipiant, adulterare jam desinant, laudent
in se Dei patientiam, agant poenitentiam, sumant
indulgentiam, mutent de poena feminarum et
de sua impunitate sententiam.
</p>
          </div3>
        </div2>

<div2>
          <head>CAPUT IX.</head>
<div3>
            <head>8.</head>
            <p>
 <hi>Nolens reconciliari adulterae uxori
non potest alteri nubere.</hi> Quibus consideratis atque
tractatis, si communis conditio, commune malum,
commune periculum, commune vulnus, communis
salus, fideliter et humiliter cogitetur; non erit turpis,
neque difficilis, etiam post perpetrata atque purgata
adulteria reconciliatio conjugum, ubi per claves regni
coelorum non dubitatur fieri remissio peccatorum:
non ut post viri divortium adultera revocetur, sed ut
post Christi consortium adultera non vocetur. Verum
ecce non fiat, nemo compellit, quia forte lex aliqua
hujus saeculi vetat secundum terrenae civitatis modum,
ubi cogitata non est abolitio criminum per sanguinem
sanctum. Suscipiatur ergo continentia, quam
nulla lex prohibet; in alia non eatur adulteria. Et
quid ad nos, si nec saltem divina miseratione mundata
marito reconcilietur adultera, dum tamen non
reconciliatis adulteris, non alia fiant quasi connubia,
quae convincuntur esse adulteria? <hi>Mulier</hi> enim <hi>alligata
est, quamdiu vir ejus vivit <note>(I Cor. VII, 39)</note>
            </hi>. Ergo
consequenter et vir alligatus est, quamdiu mulier
ejus vivit. Haec alligatio facit ut aliis conjungi sine
adulterina copulatione non possint. Unde necesse est
ex duobus conjugibus quatuor adulteros fieri, si et
illa alteri nupserit, et ille alteram duxerit. Quamvis
enim sceleratius moechetur, qui non causa fornicationis
uxore dimissa alteram ducit; quod genus adulterii
commemoravit Matthaeus: tamen non solum ipse
moechatur, sed, sicuti est apud Marcum, <hi>Quicumque
dimiserit uxorem suam, et aliam duxerit, adulterium
committit super eam; et si uxor dimiserit virum suum,
et alii nupserit, maechatur <note>(Marc. X, 11 et 12)</note>
            </hi>; et sicuti
est apud Lucam, <hi>Omnis qui dimittit uxorem suam, et
ducit alteram, moechatur; et qui dimissam a viro duxerit,
moechatur <note>(Luc. XVI, 18)</note>
            </hi>. De quibus testimoniis
jam satis in libro superiore disserui.
</p>
          </div3>
        </div2>

<div2>
          <head>CAPUT X.</head>
<div3>
            <head>9.</head>
            <p>
 <hi>Incontinentium querelas adversus
legem Christi vetantis alteri nubere dimissa adultera,
frustra objectari. Si incontinentium querelae admittantur,
permittenda adulteria in multis casibus. Justior videbitur
querela mulieris praeter fornicationem dimissae et
nubere alteri cupientis.</hi> Sed respondes mihi:  « Continenter
vivere paucorum est; et ideo qui fornicantes
conjuges dimiserunt, quoniam non possunt reconciliari,
tantum se vident periclitari, ut legem
Christi non humanam, sed feralem pronuntient. » 
O frater, quantum ad incontinentes pertinet, multas
querelas habere possunt, quibus, ut dicis, legem
Christi feralem pronuntient, non humanam. Et tamen
non propter illos Evangelium Christi pervertere,
<pb n="0477"/>
vel mutare debemus. Te quippe sola eorum
querela permovet, qui conjuges causa fornicationis
intercedente dimittunt, si alias ducere non sinantur:
quoniam continere paucorum est, atque ad id debent
laude adhortari, non lege compelli. Itaque si dimissa
adultera non ducitur altera, justam querelam, sicut
putas, habebit hominum incontinentia. Sed attende
quam plura sunt, ubi si querelas incontinentium velimus
admittere, necesse nobis erit adulteria facienda
permittere. Quid si enim aliquo diuturno et insanabili
morbo corporis teneatur conjux, quo concubitus
impeditur? quid, si captivitas, vel vis aliqua separet,
ita ut sciat vivere maritus uxorem, cujus sibi
copia denegatur? censesne admittenda incontinentium
murmura, et permittenda adulteria? Quid in
hoc ipso unde interrogatus est Dominus, responditque
fieri non debere, sed ad duritiam cordis illorum
Moysen permisisse dari libellum repudii, et quacumque
causa dimittere conjugem? nonne lex Christi incontinentibus
displicet, qui uxores litigiosas, injuriosas,
imperiosas, fastidiosas, et ad reddendum debitum
conjugale difficillimas, repudio interposito abjicere
volunt, et alteras ducere? Jam ergo, quia istorum
incontinentia legem Christi horruit, ad eorum
lex Christi arbitrium commutanda est?</p>
          </div3>
<div3>
            <head>10.</head>
            <p>
 Jam porro si maritum relinquat uxor, vel maritus
uxorem, non causa fornicationis, sed potius continentiae,
sitque incontinens cui repudium propter hoc
datur; quaero utrum non erit adulter vel adultera, si
alteri copuletur? Si, Non erit, dicitur; Domino contradicitur,
cujus haec verba sunt: <hi>Dictum est autem,
Quicumque dimiserit uxorem suam, det illi libellum repudii.
Ego autem dico vobis quia omnis qui dimiserit
uxorem suam, excepta causa fornicationis, facit eam
moechari; et qui dimissam duxerit, adulterat <note>(Matth.
V, 31 et 32)</note>
            </hi>. Ecce dimissa est, non dimisit; et quia
continere paucorum est, incontinentiae cessit et nupsit;
et tamen adulter adulteram duxit. Ambo rei,
ambo damnandi sunt; et quae nupsit vivo marito, et
qui duxit eam cujus vivit maritus. Numquid hic legem
Christi dicimus inhumanam, qua constituitur rea
tanti criminis atque punitur, quam vir nulla ejus praecedente
fornicatione dimisit, et quia paucorum est
continere, dimittendo compulit nubere? Cur non hic
dicimus habendum esse pro mortuo, qui male dimittendo
prior conjugale vinculum rupit? Nam qua ratione
dicturus es eum rupisse vinculum conjugale,
qui licet sit moechus, non dimisit uxorem; et eum
non rupisse, qui etiam castam dimisit uxorem? Ego
autem dico in utroque manere hoc vinculum, quo
mulier alligata est, quamdiu vir ejus vivit, sive continens,
sive moechus: et ideo moechari eam quae dimissa
nupserit, et moechari eum qui dimissam duxerit,
<pb n="0478"/>
sive a moecho, sive a continente dimissa sit;
quoniam <hi>mulier alligata est, quamdiu vir ejus vivit.</hi> Sed
nunc de querelis incontinentium disputamus. Quid
enim videtur justius hujus mulieris querela, quae dicit:
Dimissa sum, non dimisi; et quoniam continere
paucorum est, non me continui, ne fornicarer nupsi;
et dicor moechata, quia nupsi? Numquid propter
hujus quasi justam querelam, legem censebimus mutandam
esse divinam, ut istam non judicemus adulteram?
Absit. Sed respondebis non eam debuisse
dimitti, quia fornicationis nulla causa praecesserat.
Verum dicis: nam peccatum mariti ejus Dominus
expressit, ubi ait, <hi>Qui dimiserit uxorem suam, excepta
causa fornicationis, facit eam moechari.</hi> Sed numquid
ista ideo nubendo postea non peccavit, quia prius dimittendo
ille peccavit? Quid ergo ei prodest, quod
de lege Christi mulier incontinens queritur, nisi ut
murmurans puniatur?
</p>
          </div3>
        </div2>

<div2>
          <head>CAPUT XI.</head>
<div3>
            <head>11.</head>
            <p>
 <hi>Objectio alia Pollentii ut saltem
filiorum gignendorum causa liceat alteram ducere
dimissa adultera.</hi> Jam nunc etiam illa videamus quae
alio loco interponens addidisti, neque ad ea respondere
voluisti: ubi te movet, et miseraris hominem
qui cubare cum adultera, etiamsi non incontinentia,
certe filiorum procreandorum necessitate compellitur,
si non ei licet sic eam dimittere, ut ea vivente
alteram ducat. Unde recte movereris, si adulterium
non esset, quamvis adultera viva uxore, alteram ducere.
Si autem adulterium est, ut ea quae sunt disputata
docuerunt, quid obtenditur procreandorum causa
filiorum? Non enim propterea flagitiorum est permittenda
licentia: aut vero tam cavendum est sine
posteris mori, quam eligendum in posterum vivere?
quod non sinentur adulteri, quos necesse est post
primam mortem secundae mortis aeternitate damnari.
Nam procreandorum filiorum ista causatio, etiam
non adulteras, sed castissimas feminas, si forte sint
steriles, cogit dimitti, et alteras duci: quod tibi existimo
non placere.</p>
          </div3>
<div3>
            <head>12.</head>
            <p>
 Quapropter si causa incontinentiae non sunt
excusanda adulteria, quanto minus excusantur procreandorum
causa filiorum?
</p>
          </div3>
        </div2>

<div2>
          <head>CAPUT XII.</head>
<p> <hi>Nuptias hoc tempore filiorum causa
iis tantum eligendas esse, qui se continere non possunt.</hi> Illi quippe infirmitati, hoc est, incontinentiae voluit
Apostolus subveniri honestate nuptiarum. Non enim
ait, Si filios non habet, nubat; sed, <hi>Si se non
continet, nubat <note>(I Cor. VII, 9)</note>
            </hi>. Filiorum quidem
propagine compensatur quod incontinentiae nubendo
ceditur. Nam utique incontinentia vitium est, conjugium
autem non est vitium; et ideo fit per hoc bonum,
ut illud veniale sit malum. Cum sint ergo
nuptiae causa generandi institutae, ea causa fiebant a
Patribus, qui tantum officio generandi feminis, sed
non illicite, miscebantur. Erat enim tunc quaedam
propagandi necessitas, quae nunc non est: quoniam <hi>tempus amplectendi,</hi> 
 sicut scriptum est, quod utique
tunc fuit; <hi>et tempus continendi ab amplexu <note>(Eccle. III, 5)</note>
            </hi>,
<pb n="0479"/>
quod nunc est. De quo tempore Apostolus loquens
ait: <hi>De caetero, fratres, tempus breve est; reliquum est
ut et qui habent uxores, tanquam non habentes sint <note>(I Cor. VII, 29)</note>
            </hi>.
Unde nunc rectissime dicitur, <hi>Qui
potest capere, capiat <note>(Matth. XIX, 12)</note>
            </hi>: qui autem se
non continet, nubat. Tunc ergo etiam continentia
propter propagationem filiorum in nuptias descendebat
officio: nunc autem vinculum nuptiale incontinentiae
subvenit vitio; ut ab eis qui se non continent,
non per turpitudinem stuprorum, sed per honestatem
conjugiorum, fiat propagatio filiorum. Cur ergo non
dixit Apostolus, Si filios non habet, nubat? Quia scilicet
hoc tempore continendi ab amplexu, non est necesse
filios propagare. Et quare dixit, <hi>Si se non continet,
nubat?</hi> Utique propterea, ne per incontinentiam
cogatur adulterare. Si ergo se continet, nec nubat,
nec generet. Si autem se non continet, licite nubat,
ne turpiter generet, aut turpius concumbendo non
generet. Quanquam hoc quod ultimum dixi, nonnulli
faciant etiam licite conjugati. Illicite namque et turpiter
etiam cum legitima uxore concumbitur, ubi
prolis conceptio devitatur. Quod faciebat Onan filius
Judae, et occidit illum propter hoc Deus <note>(Gen. XXXVIII,
8-10)</note>. Propagatio itaque filiorum, ipsa est prima et
naturalis et legitima causa nuptiarum: ac per hoc qui
propter incontinentiam conjugantur, non sic debent
temperare malum suum, ut bonum exterminent nuptiarum,
id est, propaginem filiorum. De incontinentibus
quippe loquebatur Apostolus, ubi ait: <hi>Volo
igitur juniores nubere, filios procreare, matresfamilias
esse, nullam occasionem dare adversario maledicti gratia.
Jam enim conversae quaedam sunt retro post satanam <note>(I Tim. V, 14 et 15)</note>
            </hi>.
Cum itaque dicebat, <hi>Volo
juniores nubere;</hi> hoc utique monebat propter ruinam
incontinentiae fulciendam. Sed ne forte ab eis sola
carnalis concupiscentiae cogitaretur infirmitas, cui
tantummodo esset opere connubii serviendum, nuptiarum
autem vel contemneretur vel negligeretur
bonum; continuo subjunxit, <hi>filios procreare, matresfamilias
esse.</hi> Qui vero eligunt continere, aliquid utique
melius eligunt quam est nuptiarum bonum, hoc est,
generatio filiorum. Unde si eligitur continentia, ut
bono nuptiarum melius aliquid capessatur; quanto
potius custodienda est, ut adulterium caveatur? Cum
enim dixisset Apostolus, <hi>Quod si se non continet,
nubat: Melius est enim,</hi> inquit, <hi>nubere quam uri <note>(I Cor. VII, 9)</note>
            </hi>.
Non dixit, Melius est moechari quam
uri.</p>
</div2>

<div2>
          <head>CAPUT XIII.</head>
<div3>
            <head>13.</head>
            <p>
 <hi>Nolentes reconciliari conjugibus
adulteris, continentiam custodiant.</hi> Non est igitur ad
quod exhortemur eos qui reconciliari timent conjugibus
adulteris poenitendo sanatis, nisi ad custodiendam
continentiam. Quoniam mulier alligata quamdiu
sive moechus sive castus vir ejus vivit, moechatur si
alteri nupserit; et vir alligatus quamdiu sive moecha
sive casta uxor ejus vivit, moechatur si alteram duxerit.
<pb n="0480"/>
Haec namque alligatio quando quidem non solvitur,
etiamsi per repudium conjux a casto conjuge
separetur; multo minus solvitur, si non separata
moechetur. Ac per hoc non eam solvit, nisi mors conjugis,
non in adulterium corruentis, sed de corpore
exeuntis. Quapropter si recesserit mulier ab adultero
viro, et ei reconciliari non vult, maneat innupta; et
si dimiserit vir adulteram mulierem, et eam non vult
recipere nec post poenitentiam, custodiat continentiam:
etsi non ex voluntate eligendi potioris boni,
certe ex necessitate vitandi perniciosi mali. Ad hoc
exhortarer, etiamsi uxor esset in languore insanabili
atque diuturno, etiamsi alicubi esset corpore separata,
quo maritus non posset accedere: postremo ad hoc
exhortarer, etiamsi mulier volens vivere continenter,
quamvis contra disciplinam, quia non ex consensu,
tamen pudicum pudica dimitteret. Puto enim christianum
neminem reluctari, adulterum esse qui vel
diu languente, vel diu absente vel continenter vivere
cupiente sua uxore, alteri commixtus est feminae. Sic
ergo et dimissa adultera, adulter est cum altera:
quoniam non ille, aut ille; sed, <hi>Omnis qui dimittit
uxorem suam, et ducit alteram, moechatur <note>(Luc. XVI, 18)</note>
            </hi>.
Quapropter si a conjugali vinculo immunis minus appetitur
vita sanctorum, exhorreatur poena moechorum;
et timore saltem frenetur concupiscentia, si amore
non eligitur continentia. Si enim ubi est timor, operetur
labor; ubi erat labor, erit et amor. Non enim confidendum
est de nostris viribus; sed oratio adjungenda
conatibus, ut impleat bonis, qui deterret a
malis.
</p>
          </div3>
        </div2>

<div2>
          <head>CAPUT XIV.</head>
<div3>
            <head>14.</head>
            <p>
 <hi>Objectio alia, hac sententia
excludi benignitatem, ut mariti velint puniri adulteras,
quibus mortuis ducere alias possint.</hi> Respondeamus
etiam ad illud, ubi putas maritos ad puniendas adulteras
sine ulla miseratione compelli; cum volunt eas
mori, si eis viventibus non licet eis alteras ducere.
Quam crudelitatem volens exaggerare dixisti: <hi>Non
mihi videtur, amantissime pater, hic divinus esse sensus,
ubi benignitas et pietas excluditur.</hi> Ita istud dicis, quasi
propterea mariti parcere debeant adulteris feminis,
quia licet eis alteras ducere; ut si non licet, non
parcant ut liceat. Quinimo propterea debent peccatricibus
praebere misericordiam, ut et ipsi pro suis peccatis
misericordiam consequantur. Et multo magis
hoc eis faciendum est, qui dimissis uxoribus adulteris
cupiunt vivere continenter. Tanto quippe debent esse
misericordiores, quanto volunt esse sanctiores: ut et
ad castitatem in se ipsis servandam divinitus adjuventur,
dum castitatem ab uxoribus violatam nec ipsi humanitus
ulciscuntur. Et maxime vox illa dominica est
eis in memoriam revocanda: <hi>Qui sine peccato est,
prior in illam lapidem jaciat <note>(Joan. VIII, 7)</note>
            </hi>. Non, Qui
sine ipso peccato est, quoniam loquimur de pudicis
viris; sed, <hi>Qui sine peccato est:</hi> quod si esse se
<pb n="0481"/>
dixerint, se ipsos seducunt, et veritas in eis non est <note>(I Joan. I, 8)</note>.
Porro si non se seducunt, et est in eis
veritas, non erit in eis cruenta severitas. Scientes
enim se non esse sine peccato, dimittunt ut dimittatur
eis; nec ab eis benignitas et pietas excluditur. Magis
enim haec excluduntur, si peccatis conjugum ab eis
impetret veniam licentia libidinis, non cura pietatis;
id est, ut propterea parcant quia licet eis alteras ducere,
et non potius propterea quia volunt et sibi Dominum
parcere.</p>
          </div3>
<div3>
            <head>15.</head>
            <p>
 Quanto itaque melius, et honestius, christiana
denique professione dignius, ut parcant adulterarum
sanguini uxorum, quod scriptum est eis dicimus, <hi>Dimitte injustitiam proximo tuo, et tunc precanti tibi
peccata solventur. Homo homini conservat iram, et a
Domino quaerit medelam? Super hominem similem sibi
non habet misericordiam, et de peccatis suis deprecatur?
Cum ipse caro sit, conservat iracundiam? quis propitiabitur
peccatis illius 
 <note>(Eccli. XXVIII, 2-5)</note>
            </hi>; et de Evangelio, <hi>Dimittite, et dimittetur vobis 
 <note>(Luc. VI, 37)</note>
            </hi>; ut
possimus dicere, <hi>Dimitte nobis debita nostra, sicut et
nos dimittimus debitoribus nostris <note>(Matth. VI, 12)</note>
            </hi>; et
de Apostolo, <hi>Nulli malum pro malo reddentes <note>(Rom.
XII, 17)</note>
            </hi>: et si qua sunt hujusmodi in Scripturis sanctis,
quibus, ad ulciscendum quando humanus animus
excitatur, quia christianus est, mitigatur?
</p>
          </div3>
        </div2>

<div2>
          <head>CAPUT XV.</head>
<p> <hi>Mariti ad parcendum adulteris uxoribus,
non licentia libidinis, sed cura pietatis adducantur.</hi> Quanto, inquam, melius ista dicimus, quam ut
dicamus, Tantum adulteras istas dimittite, et earum
nolite sanguinem quaerere; quidquid doloris ex earum
flagitiis habetis, consolabuntur vos aliae quas duxeritis:
merito enim velletis istas de viventium numero
auferre, si earum vita impedimento esset, quominus
alias duceretis; nunc vero, etiam istis viventibus cum
liceat alia vobis matrimonia providere, quid eas tantopere
vultis occidere? Haec si dicimus, nonne attendis
quam nostra suasio longe sit a charactere christiano: 
quia et falsum dicimus, eis licere quod non
licet, hoc est, istis viventibus ut aliis copulentur; et
si propterea illis pepercerint, non parcent propter
pietatem, sed propter aliarum nuptiarum liberam
potestatem. Postremo quaero abs te, utrum marito
christiano liceat vel secundum veterem Dei legem, vel
Romanis legibus adulteram occidere? Si licet, melius
est ut ab utroque se temperet, id est, et a licito
illa peccante supplicio, et ab illicito illa vivente conjugio.
Quod si alterutrum eligere perseverat, satius
est ei facere quod licet, ut adultera puniatur, quam
id quod non licet, ut ipsa viva ille moechetur. Si autem
quod verius dicitur, non licet homini christiano adulteram
conjugem occidere, sed tantum dimittere; quis
est tam demens qui ei dicat, Fac quod non licet, ut
tibi liceat quod non licet? Cum enim utrumque secundum
<pb n="0482"/>
legem Christi illicitum sit, sive adulteram occidere,
sive illa vivente alteram ducere, ab utroque
abstinendum est, non illicitum pro illicito faciendum.
Si enim facturus est quod non licet, jam faciat adulterium,
et non faciat homicidium; ut vivente uxore
alteram ducat, et non humanum sanguinem fundat.
Quod si est utrumque nefarium, non debet alterum
pro altero perpetrare, sed utrumque vitare.</p>
</div2>

<div2>
          <head>CAPUT XVI.</head>
<div3>
            <head>16.</head>
            <p>
 <hi>Objectatur incontinentem, si
adulterae uxori suae mortem accusando procurarit,
veniam accepturum per Baptismum aut reconciliationem,
quae sibi alioquin perpetuo adultero denegarentur.
Graviora contra Pollentii opinionem excogitari
posse, quam quae ab illo objectantur incommoda.</hi> Hic
video quid dici ab incontinentibus possit: quod videlicet
qui dimittit et vivere permittit adulteram, si
alteram duxerit, quamdiu prior illa vivit, perpetuus
adulter est, nec agit poenitentiam fructuosam a flagitio
non recedens; nec si catechumenus est, ad Baptismum
admittitur, quoniam ab eo quod impedit non
mutatur; nec reconciliari poenitens potest in eadem
nequitia perseverans: si autem accusando adulteram
occiderit, hoc peccatum quoniam transactum
est, et in eo non permanet, et si a catechumeno factum
est, Baptismate abluitur; et si a baptizato,
poenitentia et reconciliatione sanatur. Sed numquid
propterea dicturi sumus adulterium non esse adulterium,
quod sine dubio committitur, si conjuge adultera
vivente altera ducitur? Sed hoc adulterii genere
excepto, nempe non dubitas esse adulterium, si quisquam
ducat viventis uxorem a viro suo per libellum
repudii sine ulla mulieris fornicatione dimissam.
Quid ergo, cum viderit se nec ad Baptismum admitti,
si catechumenus, nec utiliter agere poenitentiam, si
baptizatus hoc fecit, non corrigendo et relinquendo
quod fecit, si eum voluerit et potuerit occidere cujus
duxit uxorem, ut hoc scelus vel Baptismate diluatur,
vel poenitendo solvatur, atque ita etiam illud adulterium
non permaneat, evacuata muliere a lege viri
post mortem viri, sed de transacto quod factum est,
per poenitentiam satis fiat, vel regeneratione deleatur;
numquid propterea est accusanda lex Christi,
tanquam compulerit fieri homicidium, cum sine crimine
fornicationis repudiatam ducere, dicit esse adulterium?</p>
          </div3>
<div3>
            <head>17.</head>
            <p>
 Hic enim, si parum quid loquamur attendimus,
multo graviora dici possunt quam ipse dixisti. Nam
tu dum non vis esse adulteria, si aliae ducantur dimissis
adulteris, hoc invenisti: <hi>Quoniam si haec adulteria
dixerimus, cogentur mariti occidere adulteras, quarum
vita impediuntur alteras ducere.</hi> Atque ut hoc exaggerares, dixisti: <hi>Non mihi videtur, amantissime pater, hic
divinus esse sensus, ubi benignitas et pietas excluditur.</hi> Si
ergo quispiam nolens credere esse adulterium quando
a marito sine fornicationis crimine repudiata ab altero
ducitur, et hoc contra te inveniat, quia ista ratione suadetur
hominibus homicidia perpetrare, et earum maritos,
quas eo modo repudiatas duxerint, vel insidiis quibus
potuerint, vel calumniis appetere, vel aliquibus
<pb n="0483"/>
veris criminibus accusare et occidere, ut eis mortuis
esse possint conjugia, quae vivis fuerant adulteria;
nonne id exaggerando tibi dicturus est, Non mihi
videtur, amantissime frater, hic divinus esse sensus,
ubi non solum benignitas et pietas excluditur, sed
etiam ingens malignitas et impietas excitatur? Quandoquidem
multo est levius et tolerabilius, ut adulteras
mariti, quam ut maritos adulteri occidant. Placetne
tibi, ut propter vanissimam invidiam, dominicae
defensionem sententiae deseramus, vel eam insuper
accusemus, dicentes non debere adulterium vindicari,
etiamsi praeter causam fornicationis repudiata
a viro alteri conjugetur, ne maritum ejus a quo
dimissa est compellatur occidere, dum adulterium in
connubium cupit viri prioris morte convertere? Scio
hoc tibi non placere, ut propter hanc vanissimam invidiam,
lex Christi, cum vera inveniatur et sana,
dura et inhumana dicatur. Sic itaque non tibi debet
videri ideo negandum esse adulterium, quando uxore
adultera vivente altera ducitur, quia potest maritus
per hoc cogi adulteram occidere, dum cupit sibi licere
illa exstincta alteram ducere, si hoc ea vivente
non licet facere. Quid si enim et illud dicant christianae
fidei detractores, cogi homines occidere uxores
suas insidiarum sceleribus, quas molestas ferre non
possunt, sive diuturno languore laborantes et pati
concubitum non valentes, sive pauperes, sive steriles,
sive deformes, aliarum spe ducendarum, sanarum,
opulentarum, fecundarum, pulcherrimarum; quia eas
quas perpeti nolunt, praeter causam fornicationis repudiare
non licet et alteras ducere, ne perpetuo devincti
adulterio, nec baptizari possint, nec poenitendo
sanari? Numquid propterea ne ista homicidiorum
scelera perpetrentur, dicturi sumus, non esse adulteria,
repudiatis praeter causam fornicationis uxoribus,
sibi alteras copulare?
</p>
          </div3>
        </div2>

<div2>
          <head>CAPUT XVII.</head>
<div3>
            <head>18.</head>
            <p>
 <hi>Incommodum aliud contra
Pollentii sententiam.</hi> Jam vero ex hoc quod sapis non
esse adulterium, si vir uxorem causa fornicationis
abjecerit, et alteram duxerit; nonne arbitraris cavendum,
ne discant viri uxores suas, quas propter alias
innumerabiles causas ferre non possunt, moechari
cogere, ut ab eis vinculo conjugali per fornicationem,
sicut putas, soluto, liceat eis alteras ducere; et ex
eo quod illas moechari coegerunt, aut Baptismate ablui,
aut poenitendo sanari, quoniam illis et gratia et
medicina negabitur quamdiu cum adulteris vivent, si
prioribus praeter causam fornicationis repudiatis alteras
duxerint? Nisi forte quis dicat, neminem posse
uxorem suam moechari facere, si pudica est: et tamen
Dominus, <hi>Omnis qui dimiserit,</hi> inquit, <hi>uxorem
suam, praeter causam fornicationis, facit eam moechari <note>(Matth. V, 33)</note>
            </hi>.
Utique propterea, quia cum esset pudica
cum viro, tamen dimissa cogitur per incontinentiam
vivo priore alteri copulari, et hoc est moechari.
Quod si hoc ista non fecerit, tamen ille quantum
in ipso est facere compulit; et hoc ei Deus peccatum,
etiamsi illa casta permaneat, imputabit Sed
<pb n="0484"/>
quis nesciat quam sint rarissimae, quae ita pudice vivant
cum viris, ut etiamsi ab eis dimittantur, alios
non requirant? Incomparabiliter quippe numerus est
amplior feminarum, quae cum pudice adhaereant maritis,
tamen si dimissae fuerint a maritis, non differunt
nubere. Cum ergo crediderint homines Domino
dicenti, <hi>Omnis qui dimiserit uxorem suam, praeter causam
fornicationis, facit eam moechari;</hi> si crediderint et
tibi dicenti, muliere fornicante licere viro ejus alteram
ducere; quisquis voluerit propter alias quaslibet molestias
carere uxore cui junctus est, prius eam moechari
faciat, sine fornicatione dimittendo, ut tunc ducat
alteram, cum fuerit illa moecha nubendo: ac sic a
priore peccato quo eam moechari fecit, sive per Baptismum,
sive per poenitentiam liberatus, sine suo
adulterio sibi habere videatur, quam post prioris adulterium,
tanquam hinc soluto matrimonii vinculo, alteram
duxerit. Quod quidem si fuerit machinatus, et
uxorem suam moecham faciet, et ipse quamvis post
adulterium conjugis aliam ducendo moechus erit;
nihilque illi proderit quod tibi credidit, et non ei potius
qui nullo excepto ait, <hi>Omnis qui reliquerit uxorem
suam, et aliam duxerit, moechatur <note>(Luc. XVI, 18)</note>
            </hi>.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>19.</head>
            <p>
 <hi>Continentia servanda aut
conjugalis aut excellentior.</hi> Quibus omnibus consideratis
atque tractatis, restat ut ab eis qui haec fideliter
audiunt, dicatur nobis quod Domino dictum est: <hi>Si
talis est causa cum uxore, non expedit nubere.</hi> Quibus
et nos quid respondeamus, nisi quod ipse respondit? <hi>Non omnes capiunt verbum hoc, sed quibus datum est.
Sunt enim eunuchi qui de matris utero sic nati sunt; et
sunt eunuchi qui facti sunt ab hominibus; et sunt eunuchi
qui se ipsos castraverunt propter regnum coelorum.
Qui potest capere, capiat 
 <note>(Matth. XIX, 10-12)</note>
            </hi>. Ergo
qui potest capiat, quod non omnes capiunt. Possunt
autem capere hi quibus hoc praestat Dei misericordia
occulta, sed justa. Sed in his omnibus qui se ipsos
castraverunt propter regnum coelorum, alii sunt qui
in utroque sexu concubitum nesciunt, alii qui experti
et aversi sunt, partim quidem illicite, partim vero licite
experti. Porro in his qui licite experti sunt, quidam
sunt qui non nisi licite, quidam et illicite et licite.
Sunt quippe in eis qui conjugia sua tantum sciunt;
sunt autem qui et alias feminas ac stupra quaelibet.
Sed qui post concubitum conjugum se ipsos castrant
propter regnum coelorum, aut morte amittunt conjuges,
aut ex consensu cum eis continentiam profitentur;
aut ex necessitate divortiorum, ne vivis conjugibus
se aliis copulando adulteria perpetrent, castrant
se ipsos propter regnum coelorum, non ut clariores
ibi esse possint, sed quod aliter ibi esse non possint:
nam qui non ista necessitate se continent, sed
boni appetitione melioris, possent ibi esse etiam
servata pudicitia conjugali, quamvis in praemiis
minoribus, tamen intus. Qui vero propterea se
continent, quia prioribus conjugibus vivis timent
aliis conjugari, majorem curam debent gerere pro
salute, quam gesserunt illi a quibus continentia pro
<pb n="0485"/>
munere delecta est ampliore. Tunc quippe ibi erunt,
si adulteri non erunt. Si autem non continent, adulteri
erunt; quia viventibus conjugibus pristinis, non conjugibus
alteris, sed adulteris adhaerebunt. Et si a
regno coelorum aberunt, ubi erunt, nisi ubi salvi non
erunt?
</p>
          </div3>
        </div2>

<div2>
          <head>CAPUT XIX.</head>
<div3>
            <head>20.</head>
            <p>
 <hi>Conjuges divortio separatos a conjugibus
hortatur ad continentiam.</hi> Hos igitur alloquor, ut
quod facere deberent, si haberent conjuges diuturno
languore marcescentes, vel loco sibi inaccessibili absentes,
vel animositate illicita continentes; hoc faciant,
si habuerint conjuges adulterina inquinatione sordentes,
et propter hoc a suo consortio divortiantes: non
alia quaerant conjugia, quia non erunt conjugia, sed
adulteria. Cum enim par forma sit in hoc vinculo viri et
uxoris, sicut uxor <hi>vivente viro vocabitur adultera, si fuerit
cum alio viro <note>(Rom. VII, 3)</note>
            </hi>; ita et vir vivente uxore vocabitur
adulter, si fuerit cum alia muliere. Etsi enim
gravius qui praeter causam fornicationis, <hi>omnis</hi> tamen <hi>qui dimiserit uxorem suam, et aliam duxerit, moechatur.</hi> 
Non eos terreat sarcina continentiae: levis erit, si
Christi erit; Christi erit, si fides aderit, quae impetrat
a jubente quod jusserit. Non eos frangat, quod videtur
eorum continentia necessitatis esse, non voluntatis:
quia et illi qui eam voluntate delegerunt, fecerunt
eam esse necessitatis; quoniam jam sine damnatione
ab illa deviare non possunt: et qui in eam necessitate
contrusi sunt, faciunt eam esse voluntatis, si non de se
ipsis, sed de illo a quo est bonum omne confidunt. Illi
ad eam conscenderunt causa majoris gloriae, ut aliquid
amplius invenirent; isti ad eam confugerunt cura
salutis novissimae, ne perirent: utrique permaneant,
utrique in quod pervenerunt ambulent usque in finem,
ferveant studiis, supplicent votis quia et illis
salus cogitanda est, ut ab eo quod voluntas arripuit
cadere timeant; et istis gloria desperanda non est, si
in eo quod necessitas intulit, persistere deligant.
Fieri enim potest ut Deo terrente et hortante, convertente
et implente, humanus in melius mutetur
affectus; atque ita voveant sine conjugiis et sine ullo
concubitu atque immunda libidinis attrectatione perseverantissime
vivere, ut etiamsi separata conjugia
locum ducendi alias moriendo aperuerint, claudatur
ex voto quod patet ex licito, et quod erat necessitate
coeptum, fiat charitate perfectum. Talibus profecto id
retribuetur, quod illis qui vel pari consensu cum conjugibus
hoc voverunt, vel nullis conjugiis alligati
propter majus bonum continentiam delegerunt. Si autem
ita se continent, ut si moriantur quarum vita
conjugari impediuntur, alias ducere cogitent; profecto
etiamsi prius ipsi in tali continentia de corpore
abscedant, non eis imputatur nisi ad pudicitiam conjugalem,
propter quam non faciunt quod facerent si
liceret. Hac quippe intentione continenter vivere,
parum est ad accipienda illius quae liberius eligitur
continentiae praemia, sed sufficit ad cavenda adulteria.
</p>
          </div3>
        </div2>

<div2>
          <head>CAPUT XX.</head>
<div3>
            <head>21.</head>
            <p>
 <hi>Viri mulieribus praeire in pudicitia
<pb n="0486"/>debent. Continentiam clericorum qui electi sunt inviti proponit
viris nolentibus in divortio se continere.</hi> Haec autem
me de utroque sexu memineris dicere, sed maxime
propter viros, qui propterea se feminis superiores esse
arbitrantur, ne pudicitia pares esse dignentur: in qua
etiam praeire debuerunt, ut eos illae tanquam sua capita
sequerentur. Quando autem lex prohibet adulteria, si
obtentu incontinentiae carnalis infirmitatis admittatur
excusatio, multis sub nomine falsae impunitatis pereundi
aperitur occasio. Neque enim carnem non habent
feminae, quibus viri aliquid tale nolunt licere,
quasi eis, quia viri sunt, liceat. Sed absit ut melioris
sexus tanquam honori debeatur, quod pudori detrahitur;
cum honor justus virtuti, non vitio debeatur.
Quinimo cum a feminis utique habentibus carnem,
tantam flagitant castitatem, ut quando ab uxoribus
diutissime peregrinantur, velint eas ab adulterino
concubitu incontaminatas fervorem transigere juventutis
(et plurimae pudicissime transigunt, et maxime
Syrae, quarum mariti negotiandi quaestibus occupati,
juvenes adolescentulas deserunt, et vix aliquando senes
ad aniculas revertuntur); eo ipso evidentius convincuntur
non esse impossibile quod se non posse
causantur. Si enim hoc non posset infirmitas hominum,
multo minus id posset sexus infirmior feminarum.</p>
          </div3>
<div3>
            <head>22.</head>
            <p>
 Unde istos qui virilem excellentiam non putant
nisi peccandi licentiam, quando terremus ne adulterinis
conjugiis haerendo pereant in aeternum, solemus
eis proponere etiam continentiam clericorum,
qui plerumque ad eamdem sarcinam subeundam capiuntur
inviti, eamque susceptam usque ad debitum
finem, Domino adjuvante, perducunt. Dicimus ergo
eis: Quid si et vos ad hoc subeundum populorum violentia
caperemini? nonne susceptum caste custodiretis
officium, repente conversi ad impetrandas vires
a Domino, de quibus nunquam antea cogitastis?
Sed illos, inquiunt, honor plurimum consolatur. Respondemus:
Et vobis timor multo amplius moderetur.
Si enim hoc multi Dei ministri repente atque
inopinate impositum susceperunt, sperantes se illustrius
in Christi haereditate fulgere; quanto magis vos
adulteria cavendo, vivere continenter debetis, metuentes
non in regno Dei minus lucere, sed in gehenna
ignis ardere? Haec atque hujusmodi eis ut possumus
dicimus, qui quoquo modo a se discedentibus vel propter
adulterium dimissis conjugibus suis, alias volunt
ducere, et cum prohibentur, infirmitatem nobis carnis
opponunt. Sed jam liber etiam iste claudendus
est, et rogandus Deus ut aut eos tentari non sinat separationibus
conjugum; aut ita sinat, ut timor periclitantis
salutis fiat illis amplioris sive probatioris occasio
castitatis.

</p>
          </div3>
        </div2>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De gestis Pelagii</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 44</title>
           <idno>AugHip.DeGePe</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De gestis Pelagii</head>

<p>Singula errorum capita Pelagio apud Palaestinam Synodum objecta, cum ejusdem ad illa responsionibus, minutatim excutiuntur.
Quanquam autem absolutionem a Synodo Pelagius consecutus sit, in eo tamen residere adhuc suspicionem haereseos,
monstrat Augustinus: ac denique hominem Synodi sententia sic esse absolutum, ut ipsa haeresis, propter quam in
judicium venit, incunctanter damnata fuerit.</p>
<div3>
          <head>1. </head>
<p>
            <pb n="0319"/>Posteaquam in manus nostras, sancte papa
Aureli, ecclesiastica gesta venerunt, ubi Pelagius ab
episcopis quatuordecim provinciae Palaestinae catholicus
est pronuntiatus, cunctatio mea terminum accepit,
qua disserere aliquid plenius atque fidentius de
ipsa ejus defensione dubitabam. Hanc enim jam in
quadam chartula, quam mihi ipse miserat, legeram.
Sed quia ejus cum illa nullas a se datas litteras sumpseram,
verebar ne aliquid aliter in meis verbis inveniretur,
quam legeretur episcopalibus gestis: atque
ita forsitan negante Pelagio quod ipse mihi illam
chartulam miserit, quoniam facile convinci uno teste
non posset, ego potius ab iis qui ei neganti faverent,
aut suppositae falsitatis, aut, ut mitius dicam, temerariae
credulitatis arguerer. Nunc ergo cum ea pertracto
quae gesta testantur, jam quantum mihi videtur,
utrum pro se ille sic egerit, dubitatione sublata,
<pb n="0320"/>
profecto et de ipsius defensione, et de hoc opere
nostro Sanctitas tua, atque omnis qui legerit, facilius
et certius judicabit.
</p>
        </div3>

<div2>
          <head>CAPUT PRIMUM.</head>
<div3>
            <head>2.</head>
            <p>
 Primum itaque Domino
Deo, rectori custodique meo, ineffabiles ago gratias,
quod me de sanctis fratribus et coepiscopis nostris,
qui in ea causa judices consederunt, opinio non fefellit.
Responsiones enim ejus non immerito approbaverunt,
non curantes quomodo ea quae objiciebantur,
in opusculis suis posuerit, sed quid de his in praesenti
examinatione responderit. Alia est enim causa fidei
non sanae, alia locutionis incautae. Denique in his quae
de libello, quem dederunt sancti fratres et coepiscopi
nostri Galli, Heros et Lazarus, qui propter gravem
(sicut postea probabilius comperimus) unius
eorum aegritudinem, praesentes esse minime potuerunt,
recitata sunt objecta Pelagio, illud est primum,
<pb n="0321"/>
quod in libro suo quodam scribit,  « Non posse esse
sine peccato, nisi qui legis scientiam habuerit. »  Quo
recitato Synodus dixit:  « Tu hoc edidisti, Pelagi? » 
At ille respondit:  « Ego quidem dixi, sed non sicut
illi intelligunt: non dixi, non posse peccare qui scientiam
legis habuerit; sed, adjuvari per legis scientiam
ad non peccandum, sicut scriptum est, <hi>Legem in adjutorium
dedit illis</hi> »  <note>(Isai. VIII, 20, sec. LXX)</note>. Hoc audito,
Synodus dixit:  « Non sunt aliena ab Ecclesia,
quae dicta sunt a Pelagio. »  Plane aliena non sunt,
quae respondit: illud vero quod de libro ejus prolatum
est, aliud sonat. Sed hoc episcopi, Graeci homines,
et ea verba per interpretem audientes, discutere
non curarunt; hoc tantum intuentes, quid ille qui interrogabatur,
sensisse se diceret, non quibus verbis
eadem sententia in ejus libro scripta diceretur.</p>
          </div3>
<div3>
            <head>3.</head>
            <p>
 Aliud est autem, hominem per scientiam legis
ad non peccandum adjuvari; et aliud est, non posse
esse sine peccato, nisi qui scientiam legis habuerit.
Cum enim videamus, exempli gratia, et sine tribulis
areas triturari, quamvis adjuvent si adsint; et sine
paedagogis posse pueros pergere in scholam, quamvis
ad hoc non sint inutilia paedagogorum adjumenta; et
multos sine medicis ab aegritudine convalescere,
quamvis manifesta sint adjutoria medicorum; et aliis
cibis sine pane homines vivere, quamvis panis adjutorium
valere plurimum non negetur; et alia multa,
quae nobis tacentibus cogitanti facile occurrunt: profecto
admonemur adjutoriorum genera esse duo. Alia
quippe sunt, sine quibus illud ad quod adjuvant, effici
non potest; sicut sine navi navigat nemo, nemo
sine voce loquitur, nemo sine pedibus graditur, nemo
sine luce intuetur, et multa hujusmodi: unde est
etiam illud, quod nemo sine Dei gratia recte vivit.
Alia vero sunt adjutoria, quibus sic adjuvamur, ut
etiam si desint, possit alio modo fieri propter quod
ea requirimus: sicut illa sunt quae commemoravi;
tribula ad fruges terendas, paedagogus ad puerum ducendum,
medicamentum humana arte confectum ad
recipiendam salutem, et caetera talia. Quaerendum est
igitur, ex quo duorum istorum generum sit legis
scientia, id est, quomodo adjuvet ad non peccandum.
Si eo modo, ut sine illa hoc non possit impleri;
non solum Pelagius verum respondit in judicio, sed
etiam verum scripsit in libro: si vero eo modo, ut
adjuvet quidem si adfuerit, possit tamen illud ad quod
juvat, alio modo fieri, etiamsi ista defuerit; verum
quidem respondit in judicio, quod merito episcopis
placuit,  « adjuvari hominem ad non peccandum legis
scienta; »  sed non verum scripsit in libro,  « non
esse hominem sine peccato, nisi qui scientiam legis
habuerit, »  quod indiscussum judices reliquerunt, latini
sermonis ignari, et ejus qui causam dicebat, confessione
contenti; praesertim ubi ex adverso nullus
astabat, qui verba libri ejus exponendo aperire interpretem
<pb n="0322"/>
cogeret, atque unde fratres non frustra moverentur,
ostendere. Paucissimi quippe sunt legis periti:
multitudinem autem membrorum Christi usquequaque
diffusam, et legis tam profundae ac multiplicis imperitam,
simplicis fidei pietas et spes firmissima in Deo
et charitas sincera commendat, quae his donis praedita,
gratia Dei se confidit a peccatis posse mundari
per Jesum Christum Dominum nostrum.
</p>
          </div3>
        </div2>

<div2>
          <head>CAPUT II.</head>
<div3>
            <head>4.</head>
            <p>
 Ad hoc si forte Pelagius responderet,
hanc ipsam se dixisse scientiam legis, sine qua
non potest homo liber esse a peccatis, quae per doctrinam
fidei neophytis atque in Christo parvulis traditur,
qua etiam baptizandi catechizantur, ut Symbolum
noverint; non quidem ista intelligi solet, quando
habere quisquam scientiam legis dicitur; sed illa secundum
quam legis periti appellantur: verumtamen,
si haec verba, quae pauca numero, sed magna sunt
pondere, et more omnium Ecclesiarum fideliter baptizandis
intimantur, scientiam legis nuncuparet, asserens
de hac se dixisse,  « non esse sine peccato, nisi
qui scientiam legis habuerit, »  quae necesse est tradatur
credentibus, antequam ad ipsam remissionem
veniant peccatorum; etiam sic circumdaret eum, non
disputantium, sed vagientium baptizatorum multitudo
innumerabilis parvulorum, qui non verbis, sed ipsa
innocentiae veritate clamarent, Quid est, quid est
quod scripsisti,  « non posse esse sine peccato, nisi
qui scientiam legis habuerit? »  Ecce nos grex magnus
agnorum sine peccato sumus, et legis tamen scientiam
non habemus. Nempe isti eum saltem, lingua tacente,
tacere compellerent, aut forte etiam confiteri, vel
nunc se ab illa perversitate correptum, vel certe hoc
se quidem et ante sensisse, quod nunc in ecclesiastico
dixit examine; sed ejus sententiae non se circumspecta
verba posuisse, et ideo fidem suam esse
approbandam, librum emendandum. <hi>Est</hi> enim, ut
scriptum est, <hi>qui labitur in lingua, et non in corde <note>(Eccli. XIX, 16)</note>
            </hi>.
Quod si diceret, vel si dicat, quis eisdem
verbis incautius negligentiusque conscriptis non
facillime ignoscat, cum sententiam, quam verba illa
continent, non defendat, sed eam dicat suam, quam
veritas probat? Hoc etiam pios judices cogitasse credendum
est: si tamen hoc quod in libro ejus latino
est diligenter interpretatum, satis intelligere potuerunt,
sicut ejus responsionem graeco eloquio prolatam,
et ob hoc facile intellectam, alienam non esse ab Ecclesia
judicaverunt. Sed jam caetera videamus.
</p>
          </div3>
        </div2>

<div2>
          <head>CAPUT III.</head>
<div3>
            <head>5.</head>
            <p>
 Adjecit enim episcopalis Synodus,
et ait:  « Legatur et aliud capitulum. »  Et lectum
est in eodem libro suo posuisse Pelagium,
 « Omnes voluntate propria regi. »  Quo lecto Pelagius
respondit:  « Et hoc dixi propter liberum arbitrium,
cui Deus adjutor est eligenti bona: homo vero
peccans, ipse in culpa est, quasi liberi arbitrii. »  Quo
audito episcopi dixerunt:  « Neque hoc alienum est
ab ecclesiastica doctrina. »  Quis enim condemnaret
liberum arbitrium, vel negaret, cum quo Dei adjutorium
<pb n="0323"/>
praedicatur? Quapropter et sententia respondentis
merito episcopis placuit: et tamen illud quod
in libro ejus positum est,  « Omnes voluntate propria
regi, »  fratres qui noverant quid adversus Dei gratiam
isti soleant disputare, procul dubio debuit permovere.
Sic enim dictum est,  « Omnes voluntate
propria regi, »  tanquam Deus neminem regat, et frustra
scriptum sit, <hi>Salvum fac populum tuum, et benedic
haereditatem tuam; et rege eos, et extolle illos usque
in saeculum <note>(Psal. XXVII, 9)</note>
            </hi>: ne remaneant utique,
si voluntate propria sine Deo reguntur, velut oves
non habentes pastorem <note>(Marc. VI, 34)</note>; quod absit a
nobis. Nam procul dubio plus est agi, quam regi:
qui enim regitur, aliquid agit; et a Deo regitur, ut
recte agat; qui autem agitur, agere aliquid ipse vix
intelligitur: et tamen tantum praestat voluntatibus
nostris gratia Salvatoris, ut non dubitet Apostolus
dicere, <hi>Quotquot spiritu Dei aguntur, hi filii sunt Dei <note>(Rom. VIII, 14)</note>
            </hi>.
Nec aliquid in nobis libera voluntas
melius agere potest, quam ut illi se agendam commendet,
qui male agere non potest; et hoc cum fecerit,
ab illo se ut faceret, adjutam esse non dubitet, cui
dicitur in Psalmo, <hi>Deus meus, misericordia ejus praeveniet
me <note>(Psal. LVIII, 11)</note>
            </hi>.</p>
          </div3>
<div3>
            <head>6.</head>
            <p>
 Denique in illo libro, ubi illa capitula Pelagius
scripsit, huic positioni, qua dixit,  « Omnes voluntate
propria regi, et suo desiderio unumquemque
dimitti, »  subjecit aliquid de testimonio Scripturarum,
quo satis appareat non se sibi hominem regendum
debere committere. Ait enim de hoc ipso Sapientia
 Salomonis: <hi>Sum quidem et ego mortalis homo,
similis omnium, ex genere terreno illius qui prior finctus
est</hi>; et caetera usque ad eum capituli finem, ubi
legitur, <hi>Unus ergo omnibus introitus ad vitam, et similis
exitus: propter hoc optavi, et datus est mihi sensus,
et invocavi, et venit in me spiritus sapientiae <note>(Sap. VII,
1-7)</note>
            </hi>. Nonne luce clarius apparet, quemadmodum
iste considerata miseria fragilitatis humanae, non est
ausus se regendum sibi committere; sed optavit, et
datus est ei sensus, de quo dicit Apostolus, <hi>Nos autem
sensum Domini habemus <note>(I Cor. II, 16)</note>
            </hi>; et invocavit,
et venit in eum spiritus sapientiae? Hoc
enim spiritu, non viribus propriae voluntatis, reguntur
et aguntur qui filii sunt Dei.</p>
          </div3>
<div3>
            <head>7.</head>
            <p>
 Nam et illud quod posuit de Psalmo in eodem
Capitulorum libro, ut quasi probaret,  « Omnes voluntate
propria regi, »  <hi>Dilexit maledictum, et veniet ei;
et noluit benedictionem, et elongabitur ab eo <note>(Psal.
CVIII, 18)</note>
            </hi>: quis nesciat hoc vitium esse, non naturae,
sicut eam condidit Deus, sed voluntatis humanae,
quae recessit a Deo? Verumtamen si non dilexisset
maledictionem, et voluisset benedictionem, et in
<pb n="0324"/>
hoc ipso voluntatem suam divina gratia negaret adjutam;
ingratus atque impius sibi regendus dimitteretur,
ut sine rectore Deo praecipitatus, non se a se
ipso regi potuisse, poenis experiretur. Sic etiam in
illo testimonio, quod in eodem libro eidem titulo
subdidit, <hi>Apposuit tibi aquam et ignem; ad quod vis
porrige manum tuam: ante hominem bonum et malum,
vita et mors; quod placuerit ei, dabitur illi <note>(Eccli. XV,
17 et 18)</note>
            </hi>: manifestum est, quod si ad ignem manum
mittit, et malum ac mors ei placet, id voluntas hominis
operatur; si autem bonum et vitam diligit, non
solum voluntas id agit, sed divinitus adjuvatur. Sufficit
enim sibi oculus ad non videndum, hoc est, ad
tenebras: ad videndum vero lumine suo non sibi
sufficit, nisi illi extrinsecus adjutorium clari luminis
praebeatur. Absit autem ut ii qui secundum propositum
vocati sunt, quos praescivit, et praedestinavit
conformes imaginis Filii sui <note>(Rom. VIII, 29)</note>, suo, ut
pereant, desiderio dimittantur. Hoc enim patiuntur
vasa irae, quae perfecta sunt ad perditionem: in quorum
etiam ipsa perditione notas facit Deus divitias
gloriae suae in vasa misericordiae suae <note>(Id. IX, 22,
23)</note>. Propter hoc enim, cum dixisset, <hi>Deus meus,
misericordia ejus praeveniet me;</hi> continuo subjecit, <hi>Deus meus demonstravit mihi in inimicis meis 
 <note>(Psal.
LVIII, 11, 12)</note>
            </hi>. Illis ergo fit quod scriptum est, <hi>Tradidit
illos Deus in desideria cordis eorum <note>(Rom. I, 24)</note>
            </hi>.
Non autem fit praedestinatis, quos regit Spiritus Dei;
quoniam non inanis est vox eorum: <hi>Ne tradas me,
Domine, a desiderio meo peccatori <note>(Psal. CXXXIX, 9)</note>
            </hi>.
Quandoquidem et contra ipsa desideria sic oratum
est, ut diceretur, <hi>Aufer a me concupiscentias ventris,
et desiderium concubitus ne apprehendat me <note>(Eccli.
XXIII, 6)</note>
            </hi>. Praestat hoc Deus illis quos subditos regit;
non autem illis qui se idoneos ad se ipsos regendos
putant, et praefidenti cervice propriae voluntatis illum
dedignantur habere rectorem.</p>
          </div3>
<div3>
            <head>8.</head>
            <p>
 Quae cum ita sint, filii Dei qui hoc noverunt, et
se Dei Spiritu regi et agi gratulantur, quomodo moveri
potuerunt, cum audirent vel legerent a Pelagio
scriptum,  « Omnes voluntate propria regi, et suo
desiderio unumquemque dimitti? »  Et tamen quia
interrogatus ab episcopis, quid mali sonarent illa
verba persensit, responditque:  « hoc se dixisse propter
liberum arbitrium; »  continuo subjiciens,  « cui
Deus adjutor est eligenti bona; homo vero peccans,
ipse in culpa est, quasi liberi arbitrii: »  hanc quoque
sententiam pii judices approbantes, quam incaute
vel quo sensu illa in libro ejus verba sint posita, considerare
vel quaerere noluerunt; sufficere existimantes
ita eum confessum esse liberum arbitrium, ut
eligenti bona Deus esset adjutor, peccans vero esset
in culpa, ad hoc sibi sufficiente propria voluntate. Ac
per hoc Deus regit, quibus adjutor est eligentibus
bona. Et ideo bene regunt quidquid regunt, quoniam
ipsi reguntur a bono.</p>
          </div3>
<div3>
            <head>9.</head>
            <p>
 Item recitatum est quod in libro suo Pelagius
<pb n="0325"/>
posuit,  « In die judicii iniquis et peccatoribus non
esse parcendum, sed aeternis eos ignibus exurendos. » 
Quod ideo fratres moverat, ut objiciendum putaretur,
quod ita dictum est, tanquam omnes peccatores
aeterno essent supplicio puniendi, non eis exceptis
qui fundamentum habent Christum, quamvis superaedificent
ligna, fenum, stipulam, de quibus dicit Apostolus: <hi>Si cujus opus exustum fuerit, detrimentum patietur;
ipse autem salvus erit, sic tamen quasi per ignem <note>(I Cor. III, 15)</note>
            </hi>.
Sed cum respondisset Pelagius,  « hoc
secundum Evangelium se dixisse, ubi dicitur de peccatoribus, <hi>Illi ibunt in supplicium aeternum; justi
autem, in vitam aeternam</hi> 
 »  <note>(Matth. XXV, 46)</note>: nullo
modo potuit christianis judicibus evangelica et dominica
displicere sententia, nescientibus quid in
verbis de libro Pelagii prolatis moverit fratres, qui
disputationes ejus vel discipulorum ejus audire consueverunt;
quando his absentibus qui libellum contra
Pelagium sancto episcopo Eulogio dederunt, nullus
urgebat, ut peccatores per ignem salvandos a
peccatoribus aeterno supplicio puniendis aliqua exceptione
distingueret, et eo modo intelligentibus judicibus
cur fuerit illud objectum, si nollet distinguere,
merito culparetur.</p>
          </div3>
<div3>
            <head>10.</head>
            <p>
 Quod autem addidit Pelagius,  « Et si quis aliter
credit, Origenista est: »  hoc acceperunt judices,
quod revera in Origene dignissime detestatur Ecclesia,
id est, quod etiam illi quos Dominus dicit aeterno
supplicio puniendos, et ipse diabolus atque angeli
ejus, post tempus licet prolixum purgati liberabuntur
a poenis, et sanctis cum Deo regnantibus societate
beatitudinis adhaerebunt. Hoc ergo Synodus dixit,
 « alienum non esse ab Ecclesia, »  non secundum
Pelagium, sed potius secundum Evangelium, quod
tales iniqui et peccatores aeternis ignibus exurentur,
quales tali supplicio dignos judicat Evangelium; et
quod detestabiliter cum Origene sentiat, quisquis
dixerit aliquando eorum finiri posse supplicium, quod
Dominus dixit aeternum. De illis vero peccatoribus,
quos dicit Apostolus, exusto eorum opere, tanquam
per ignem salvos futuros, quoniam nihil Pelagio de
iis evidenter objectum est, nihil judicaverunt. Quapropter,
qui dicit iniquos et peccatores, quos aeterno
supplicio veritas damnat, aliquando inde posse liberari,
non inconvenienter eum Pelagius Origenistam
vocat: sed rursus, qui nullum peccatorem in Dei
judicio misericordia dignum existimat, quod vult ei
nomen imponat, dum tamen et hunc errorem ecclesiastica
veritate non recipi intelligat. Judicium enim
sine misericordia fiet illi, qui non fecit misericordiam <note>(Jacobi II, 13)</note>.</p>
          </div3>
<div3>
            <head>11.</head>
            <p>
 Quomodo autem fiet hoc judicium, difficile in
Scripturis sanctis comprehendi potest: modis enim
multis significatur, quod uno modo futurum est. Namque
aliquando dicit Dominus adversus eos quos in
suum regnum non recipit, ostium se clausurum, clamantibusque
illis et dicentibus, <hi>Aperi nobis; in nomine
tuo manducavimus et bibimus,</hi> et caetera quae
<pb n="0326"/>
illos dicere scriptum est, se responsurum, <hi>Nescio vos,
qui operamini iniquitatem <note>(Luc. XIII, 26, 27)</note>
            </hi>. Aliquando
jussurum se commemorat, ut hi qui noluerunt
eum regnare, sibi adducantur, et interficiantur
coram illo <note>(Id. XIX, 27)</note>. Aliquando venturum se dicit
cum Angelis suis in majestate sua, ut congregentur
ante eum omnes gentes, et dividat eas, et alios
ponat ad dexteram, quorum bona opera commemorans,
reportet in vitam aeternam; alios ad sinistram,
quibus bonorum sterilitatem imputans, eos
aeterno igne condemnet <note>(Matth. XXV, 31-46)</note>. Aliquando
servum nequam et pigrum, qui pecuniam
ejus neglexit impendere <note>(Luc. XIX, 22-24)</note>, vel etiam
hominem inventum in convivio non habentem vestem
nuptialem, jubet ligatis manibus et pedibus
mitti in tenebras exteriores. Aliquando susceptis
quinque prudentibus, ostium contra stultas alias
quinque virgines claudit <note>(Matth. XXV, 10-12)</note>. Haec,
et si quid est aliud quod in praesentia non occurrit,
de judicio dicuntur futuro, utique non in uno vel
quinque, sed in multis exercendo. Nam si unus esset
qui de convivio, quod non habebat vestem nuptialem,
in tenebras jussus est mitti; non continuo sequeretur,
et diceret <hi>Multi enim sunt vocati, pauci vero electi <note>(Id. XXII, 11-14)</note>
            </hi>:
cum potius uno projecto atque
damnato, multi in domo remansisse videantur. Sed
de his omnibus nunc quantum satis est disputare perlongum
est. Hoc tamen breviter possum dicere, sine
praejudicio (quod in pecuniariis rationibus dici solet),
melioris discussionis, unum aliquem judicii modum,
qui est inscrutabilis nobis, servata duntaxat in praemiis
et poenis diversitate meritorum, multis per Scripturas
sanctas significari modis. Quod autem huic
causae, de qua nunc agitur, satis est: si dixisset
Pelagius, omnes omnino peccatores aeterno igne et
aeterno supplicio puniendos; quisquis id judicium
approbasset, in se ipsum primitus sententiam protulisset. <hi>Quis</hi> 
 enim <hi>gloriabitur se mundum esse a peccatis <note>(Prov. XX, 9, sec. LXX)</note>
            </hi>?
Quia vero nec omnes
dixit, nec quosdam, sed indefinite posuit, et hoc
secundum Evangelium se dixisse respondit: vera
quidem sententia episcopali est confirmata judicio;
sed adhuc quid sentiat Pelagius non apparet, et
post hoc etiam episcopale judicium non impudenter
inquiritur.
</p>
          </div3>
        </div2>

<div2>
          <head>CAPUT IV.</head>
<div3>
            <head>12.</head>
            <p>
 Objectum est et illud Pelagio,
tanquam in suo libro scripserit,  « Malum nec in cogitationem
venire. »  Respondit autem,  « Hoc non ita
posuimus; sed diximus, debere studere Christianum,
ne male cogitet: »  quod, sicut decuit, episcopi approbarunt.
Quis enim dubitat, malum cogitari non oportere?
Et revera in libro suo quod ait,  « malum nec
cogitari, »  si ita legitur,  « nec cogitandum quidem, » 
<pb n="0327"/>
hoc intelligi solet, malum nec cogitari debere quidem.
Hoc autem qui negat, quid aliud dicit, quam debere
cogitari malum? Quod si verum esset, non diceretur
in laude charitatis, <hi>Non cogitat malum <note>(I Cor.
XIII, 5)</note>
            </hi>  « Non venire »  tamen  « in cogitationem » 
justorum atque sanctorum, ideo non tam probe asseritur,
quia cogitatio vocari solet etiam cum aliquid in
mentem venit, etsi consensio non sequatur. Cogitatio
vero quae culpam contrahit, et merito prohibetur,
consensione non caret. Potuit ergo fieri ut mendosum
codicem legerent, qui hoc ita objiciendum arbitrati
sunt, tanquam Pelagius dixerit,  « Malum nec in cogitationem
venire, »  id est, justis et sanctis in mentem
non venire quod malum est. Quae sententia profecto
absurdissima est; cum enim mala reprehendimus,
nisi cogitata verbis enuntiare non possumus: sed illa,
ut diximus, culpabilis appellatur cogitatio mali, quae
consensionem trahit.
</p>
          </div3>
        </div2>

<div2>
          <head>CAPUT V.</head>
<div3>
            <head>13.</head>
            <p>
 Cum ergo et hanc Pelagii responsionem
judices approbassent, recitatum est aliud,
quod in suo libello scripsit,  « Regnum coelorum etiam
in Veteri Testamento promissum. »  Ad quod Pelagius:
 « Hoc et per Scripturas probari possibile est: haeretici
autem in injuriam Veteris Testamenti, hoc negant.
Ego vero Scripturarum auctoritatem secutus dixi,
quoniam in propheta Daniele scriptum est, <hi>Et accipient
sancti regnum Altissimi</hi> »  <note>(Dan. VII, 18)</note>. Qua ejus
accepta responsione, Synodus dixit,  « Neque hoc alienum
est a fide ecclesiastica. » </p>
          </div3>
<div3>
            <head>14.</head>
            <p>
 Numquidnam ergo fratres nostros, ut etiam hoc
inter caetera objicerent, sine causa verba ista moverunt?
Non utique: sed Veteris Testamenti nomen
modis duobus dici solet, uno modo secundum divinarum
Scripturarum auctoritatem, alio secundum loquendi
vulgatissimam consuetudinem. Paulus namque
apostolus dicit ad Galatas: <hi>Dicite mihi,</hi> inquit, <hi>sub
lege volentes esse, legem non audistis? Scriptum est
enim quod Abraham duos filios habuit, unum de ancilla,
alterum de libera: quae sunt in allegoria</hi>. <hi>Haec enim
sunt duo Testamenta; unum quidem in servitutem generans,
quod est Agar. Sina mons est in Arabia, quae
conjuncta est ei quae nunc est Jerusalem; servit enim
cum filiis suis: quae autem sursum est Jerusalem, libera
est, quae est mater nostra.</hi> Cum ergo Vetus Testamentum
ad servitutem pertineat, unde etiam dictum est, <hi>Ejice
ancillam et filium ejus, non enim haeres erit filius ancillae
cum filio meo Isaac <note>(Galat. IV, 21-30)</note>
            </hi>; regnum
autem coelorum ad libertatem: quomodo etiam regnum
coelorum ad Vetus pertinet Testamentum? Sed
quoniam, ut dixi, etiam sic solemus loqui, ut Scripturas
omnes Legis et Prophetarum, quae ante incarnationem
<pb n="0328"/>
Domini ministratae, auctoritate canonica
continentur, nomine Testamenti Veteris nuncupemus;
quis ecclesiasticis litteris vel mediocriter eruditus
ignorat, ita Scripturis illis promitti potuisse regnum
coelorum, sicut etiam illud Testamentum Novum,
ad quod pertinet regnum coelorum? Certe enim
in illis Litteris apertissime scriptum est: <hi>Ecce dies
veniunt, dicit Dominus, et consummabo domui Israel et
domui Jacob Testamentum Novum, non secundum Testamentum
quod disposui patribus eorum, in die qua apprehendi
manum eorum, ut educerem eos de terra Aegypti <note>(Jerem. XXXI, 31, 32)</note>
            </hi>.
Hoc enim factum est in
monte Sina. Tunc autem Daniel propheta nondum
erat qui dixerat, <hi>Accipient sancti regnum Altissimi.</hi> 
His enim verbis praemium, non Veteris, sed Novi Testamenti
prophetabat: sicut ipsum Christum venturum
iidem Prophetae praenuntiarunt, cujus sanguine
dedicatum est Testamentum Novum: cujus Testamenti
ministri Apostoli facti sunt, dicente beatissimo Paulo, <hi>Qui et idoneos nos fecit ministros Novi Testamenti, non
littera, sed spiritu. Littera enim occidit, spiritus autem
vivificat 
 <note>(II Cor. III, 6)</note>
            </hi>. In illo vero Testamento quod
proprie vetus dicitur, et datum est in monte Sina,
non invenitur promitti apertissime, nisi terrena felicitas.
Unde illa terra, quo est populus introductus, et
per eremum ductus, terra promissionis vocatur; in
qua pax et regnum, et ab inimicis victoriarum reportatio,
et abundantia filiorum ac fructuum terrenorum,
et si qua hujusmodi, haec sunt promissa Veteris Testamenti:
quibus etsi figurantur ad Novum Testamentum
pertinentia spiritualia, tamen qui propter illa terrena
suscipit legem Dei, ipse est haeres Veteris Testamenti.
Ea quippe secundum Vetus Testamentum
promittuntur atque tribuuntur, quae secundum hominem
veterem concupiscuntur. Quae autem illic ad Novum
Testamentum pertinentia figurantur, novos homines
quaerunt. Neque nesciebat enim quid loqueretur
tantus Apostolus, qui duo Testamenta in ancilla et
libera, allegorica significatione distincta esse dicebat,
veteri filios carnis, novo filios promissionis attribuens: <hi>Non qui filii carnis,</hi> 
 inquit, <hi>hi filii Dei; sed
filii promissionis deputantur in semen <note>(Rom. IX, 8)</note>
            </hi>.
Filii ergo carnis pertinent ad terrenam Jerusalem,
quae servit cum filiis suis: filii autem promissionis ad
eam quae sursum est, liberam matrem nostram in
coelis aeternam. Unde perspicitur qui ad regnum terrenum,
et qui pertineant ad regnum coelorum. Istam
distinctionem qui etiam illo tempore per Dei gratiam
intelligentes, filii promissionis effecti sunt, Novi Testamenti
haeredes in occulto Dei consilio deputati
sunt, etiamsi Vetus Testamentum per temporum distributionem
 divinitus datum populo veteri congruenter
ministraverunt.</p>
          </div3>
<div3>
            <head>15.</head>
            <p>
 Quomodo ergo non merito commoverentur filii
promissionis, filii liberae Jerusalem in coelis aeternae,
cum ista discretio apostolica atque catholica Pelagii
verbis videretur auferri, et Agar quodam modo Sarae
<pb n="0329"/>
crederetur aequari? Ille igitur haeretica impietate scripturae
Veteris Testamenti facit injuriam, qui eam ex
Deo bono, summo et vero, fronte sacrilegae impietatis
negat: sicut Marcion, sicut Manichaeus, et si quae alia
pestis hoc sentit. Quapropter, ut de hac re quod sentio,
qua possum brevitate complectar: sicut Veteri
Testamento, si esse ex Deo bono et summo negetur;
ita et Novo fit injuria, si veteri aequetur. Sed cum Pelagius respondisset, cur etiam dixerit in Vetere Testamento
promitti regnum coelorum, Danielis prophetae
commemorans testimonium, qui sanctos accepturos
regnum Altissimi, apertissime prophetavit, non esse
hoc alienum a fide catholica, merito judicatum est:
non secundum illam distinctionem, qua in monte
Sina promissa terrena ad Vetus Testamentum proprie
pertinere monstrantur; nec tamen improbe, secundum
hanc loquendi consuetudinem, qua universae
Scripturae canonicae ante incarnationem Domini ministratae
Veteris Testamenti appellatione censentur.
Non enim aliud est regnum Altissimi, quam Dei regnum;
aut quisquam contendere audebit, aliud esse
Dei regnum, aliud regnum coelorum.
</p>
          </div3>
        </div2>

<div2>
          <head>CAPUT VI.</head>
<div3>
            <head>16.</head>
            <p>
 Post haec objectum est, quod
Pelagius in eodem libro scripserit suo,  « Posse hominem,
si velit, esse sine peccato: »  et quod scribens
ad viduam adulatorie dixerit,  « Inveniat apud te pietas,
quae nusquam invenit, locum: inveniat ubique
peregrina in te sedem justitia: veritas quam jam nemo
cognoscit, domestica tibi et amica fiat: et lex Dei
quae ab omnibus prope hominibus contemnitur, a te
sola honoretur. »  Et iterum ad ipsam:  « O te felicem
et beatam, si justitia, quae in coelo tantum esse credenda
est, apud te solam inveniatur in terris! »  Et in
alio ad ipsam libro, post orationem Domini et Salvatoris
nostri, docens quemadmodum debeant sancti
orare, ait:  « Ille ad Deum digne elevat manus, ille
orationem bona conscientia effundit, qui potest dicere,
Tu nosti, Domine, quam sanctae, et innocentes, et
mundae sunt ab omni molestia et iniquitate et rapina,
quas ad te extendo manus; quemadmodum justa
et munda labia, et ab omni mendacio libera, quibus
offero tibi deprecationem, ut mihi miserearis. »  Ad
hoc autem Pelagius respondens ait: Posse quidem hominem
sine peccato esse, et Dei mandata custodire,
si velit, diximus: hanc enim possibilitatem Deus illi
dedit. Non autem diximus quod inveniatur aliquis, ab
infantia usque ad senectam, qui nunquam peccaverit:
sed quoniam a peccatis conversus, proprio labore et
Dei gratia possit esse sine peccato; nec per hoc tamen
in posterum inconversibilis. Reliqua vero quae
subjecerunt, neque in libris nostris sunt, neque talia
unquam diximus. »  His auditis Synodus dixit:  « Quoniam
negas te talia scripsisse, anathematizas illos
qui sic tenent? »  Pelagius respondit:  « Anathematizo
quasi stultos, non quasi haereticos; siquidem non est
dogma. »  Deinde judicaverunt episcopi dicentes:
 « Nunc quoniam propria voce anathematizavit Pelagius
<pb n="0330"/>
incertum stultiloquium, recte respondens, hominem
cum adjutorio Dei et gratia posse esse sine peccato,
respondeat et ad alia capitula. » </p>
          </div3>
<div3>
            <head>17.</head>
            <p>
 Numquid hic poterant judices, vel debebant,
incognita et incerta damnare, quando nemo contra
aderat, qui ea quae ad viduam reprehensibilia scripta
dicebantur, Pelagium scripsisse convinceret? Ubi profecto
parum esset codicem ferre, et de scriptis ejus
haec legere, nisi et testes adhiberentur, si illa scripta
sua esse, etiam cum recitarentur, negaret. Verumtamen
in his quoque fecerunt judices, quod facere potuerunt,
interrogantes Pelagium, utrum anathematizaret
illos qui talia sentiunt, qualia se negavit
scripsisse, sive dixisse: quos ubi se tanquam stultos
anathematizare respondit, quid amplius de hac re
judices, adversariis absentibus, quaerere debuerunt?</p>
          </div3>
<div3>
            <head>18.</head>
            <p>
 An et illud fortasse tractandum est, utrum
recte dictum sit  « non tanquam haereticos, sed tanquam
stultos anathematizandos qui ita sentirent,
quoniam dogma non esset? »  Sed ab hac quaestione
non levi, ubi quaeritur, quatenus sit definiendus haereticus,
recte se in praesentia judices abstinuerunt.
Non enim, si quisquam, verbi gratia, dixerit aquilarum
pullos paterno ungue suspensos et radiis solis
oblatos, si oculis palpitaverint, tanquam adulterinos
in terram, luce quodam modo convincente, dimitti, si
forte hoc falsum est, haereticus judicandus est. Et
hoc, quia in hominum doctorum litteris invenitur,
famaque vulgatum est, nec stulte dici putandum est,
etiam si verum non est; nec fidem nostram, propter
quam fideles vocamur, aut creditum laedit, aut creditum
juvat. Porro, si ex hoc sensu quis contenderit,
animas rationabiles inesse volucribus, ex eo quod in
eas revolvantur humanae: tum vero tanquam haeretica
pestis, ab auribus animoque pellenda est; agendumque
et demonstrandum, etiam si hoc de aquilis
verum est, sicut multa mira ante oculos nostros de
apibus vera sunt, longe tamen ab hujusmodi irrationabilium
animantium, quamvis mirabili sensu, distare
rationem, quae non hominibus et pecoribus, sed hominibus
Angelisque communis est. Multa vero etiam
stulta dicuntur ab imperitis et vanis, nec tamen haereticis;
qualia sunt eorum qui de alienis artibus,
quas non didicerunt, temere judicant, aut immoderato
et caeco affectu vel laudant quos diligunt, vel
vituperant quos oderunt; et quidquid aliud in consuetudine
sermonis humani, non statuto dogmate, sed
passim, ut ad tempus occurrerit, per stultitiae levitatem,
vel ore profertur, vel stilo etiam litterisque committitur.
Multos denique de his paululum admonitos,
talia dixisse mox poenitet: ita ea non placito quodam
fixa retinebant, sed quasi undecumque rapta, et non
considerata, profuderant. Vix est autem carere istis
<pb n="0331"/>
malis: et quis est qui non labitur lingua, et offendit
in verbo <note>(Eccli XIX, 16, et Jacobi III, 2)</note>? Sed interest
quantum, interest unde, interest postremo utrum admonitus
corrigat, an pertinaciter defendendo etiam
dogma faciat, quod levitate, non dogmate dixerat. Cum
igitur omnis haereticus consequenter et stultus sit, non
autem omnis stultus continuo sit appellandus haereticus;
recte judices incertum stultiloquium propria voce
Pelagium anathematizasse dixerunt: quia et si haeresis
esset, procul dubio stultiloquium esset. Proinde
quidquid illud sit, generalis vitii nomine appellaverunt.
Utrum autem ex aliquo dogmate ista sint dicta,
an vero non fixa placitaque sententia, sed facile emendabili
vanitate, quoniam ille qui audiebatur, quoquo
modo dicta essent, sua esse negaverat, discutiendum
in praesentia non putarunt.</p>
          </div3>
<div3>
            <head>19.</head>
            <p>
 Nos sane cum hanc Pelagii defensionem in illa,
quam prius accepimus, chartula legeremus, aderant
quidam sancti fratres, qui se Pelagii libros exhortatorios
vel consolatorios ad quamdam viduam
conscriptos, cujus nomen non est expressum, se
habere dixerunt; et admonuerunt requirendum, utrum
illic ista quae sua negavit, essent forte conscripta;
quoniam hoc et ipsi se ignorare asserebant. Tum vero
cum iidem libri ab exordio legerentur, quaesita et inventa
sunt. Affirmabant autem illi qui protulerant
codicem, ante quatuor ferme annos se istos tanquam
Pelagii libros habere coepisse, nec unquam utrum ejus
essent, ab aliquo se audisse dubitari. Considerantes
itaque optime nobis servorum Dei cognitam fidem de
hac re non posse mentiri, restare videbatur, ut Pelagium
potius in episcopali judicio crederemus fuisse
mentitum, nisi fieri potuisse cogitaremus, etiam ante
annos tam multos aliquid sub ejus nomine, non tamen
ab illo fuisse conscriptum: neque enim isti eosdem
libros ab ipso se accepisse, vel quod ipsius essent, ab
eodem audisse dicebant. Nam et mihi quidam fratres
nostri nonnulla opuscula sub meo nomine in Hispaniam
venisse dixerunt, quae quidem ab iis qui alia
nostra legissent, non agnoscerentur; ab aliis tamen
nostra esse crederentur.</p>
          </div3>
<div3>
            <head>20.</head>
            <p>
 Illud sane quod Pelagius suum esse confessus
est, adhuc latebrosum est: sed puto quod in istorum
gestorum consequentibus partibus elucebit. Ait enim:
 « Posse quidem hominem esse sine peccato, et Dei
mandata custodire, si velit, diximus: hanc enim possibilitatem
Deus illi dedit. Non autem diximus quod
inveniatur aliquis, ab infantia usque ad senectam,
qui nunquam peccaverit: sed quoniam a peccatis conversus,
proprio labore et Dei gratia possit esse sine
peccato; nec per hoc tamen in posterum inconversibilis. » 
In his verbis, quam dicat Dei gratiam, prorsus
latet: et judices quidem catholici nullam aliam intelligere
potuerunt, nisi quam nobis plurimum apostolica
doctrina commendat. Haec est enim, qua nos
<pb n="0332"/>
liberari posse speramus de corpore mortis hujus per
Jesum Christum Dominum nostrum:
</p>
          </div3>
        </div2>

<div2>
          <head>CAPUT VII.</head>
<p>Et pro qua impetranda oramus,
ne intremus in tentationem <note>(Matth. VI, 13)</note>. Haec
gratia non est natura: sed qua subvenitur fragili vitiataeque
naturae. Haec gratia non est legis scientia:
sed ea est, de qua dicit Apostolus, <hi>Non irritam faciam
gratiam Dei: nam si per legem justitia, ergo Christus
gratis mortuus est <note>(Galat. II, 21)</note>
            </hi>: et ideo non est littera
occidens, sed spiritus vivificans. Scientia quippe
legis sine gratia spiritus, operatur in homine omnem
concupiscentiam. <hi>Peccatum,</hi> enim, inquit, <hi>non cognovi,
nisi per legem: nam concupiscentiam nesciebam, nisi
lex diceret, Non concupisces. Occasione autem accepta,
peccatum per mandatum operatum est in me omnem
concupiscentiam.</hi> Nec ista dicendo legem vituperat,
imo etiam laudat, cum dicit: <hi>Lex quidem sancta,
et mandatum sanctum, et justum, et bonum, Quod
ergo bonum est,</hi> inquit, <hi>mihi factum est mors?
Absit: sed peccatum, ut appareat peccatum, per bonum
mihi operatum est mortem.</hi> Et iterum legem laudat,
dicendo: <hi>Scimus enim quod lex spiritualis est; ego autem
carnalis sum, venumdatus sub peccato. Quod enim
operor ignoro. Non enim quod volo, hoc ago: sed quod
odi, illud facio. Si autem quod nolo, hoc facio; consentio
legi, quoniam bona est.</hi> Ecce jam legem novit,
laudat, eique consentit, hoc est, eam bonam esse consentit:
quoniam quod illa jubet, hoc et ipse vult; et
quod illa vetat et damnat, hoc et ipse odit: et tamen
quod odit, hoc facit. Inest ergo legis sanctae scientia,
nec tamen sanatur vitiosa concupiscentia: inest voluntas
bona, et valet operatio mala. Hinc est quod
duabus legibus inter se colluctantibus, dum legi mentis
lex repugnat in membris; et captivat sub lege peccati,
a confitente exclamatur, et dicitur: <hi>Infelix ego
homo, quis me liberabit de corpore mortis hujus? Gratia
Dei per Jesum Christum Dominum nostrum.</hi> </p>
</div2>

<div2>
          <head>CAPUT VIII.</head>
<div3>
            <head>21.</head>
            <p>
 Non ergo natura, quae sub
peccato venumdata et vitio sauciata redemptorem
salvatoremque desiderat, nec legis scientia per quam
fit concupiscentiae cognitio, non evictio, liberat a
corpore mortis hujus: sed <hi>gratia Domini per Jesum
Christum Dominum nostrum.</hi> 
</p>
          </div3>
        </div2>

<div2>
          <head>CAPUT IX.</head>
<p>Ista est non natura moriens, nec
littera occidens, sed spiritus vivificans. Jam enim habebat
iste naturam cum voluntatis arbitrio; nam
dicebat, <hi>Velle adjacet mihi:</hi> sed non habebat
naturam cum sanitate, sine vitio; nam dicebat, <hi>Scio quod non habitat in me, hoc est, in carne
mea, bonum.</hi> 
 Jam habebat cognitionem legis sanctae;
nam dicebat, <hi>Peccatum non cognovi, nisi per legem:</hi> 
sed non habebat vires agendae perficiendaeque justitiae;
nam dicebat, <hi>Non quod volo, hoc ago; sed quod
odi, hoc facio;</hi> et, <hi>Perficere bonum non invenio <note>(Rom.
VII, 7-25)</note>
            </hi>. Ideo nec voluntatis arbitrium, nec legis
praeceptum, unde liberaretur de corpore mortis hujus;
quia utrumque jam habebat, aliud in natura,
<pb n="0333"/>
aliud in doctrina: sed gratiae Dei poscebat auxilium,
per Jesum Christum Dominum nostrum.</p>
</div2>

<div2>
          <head>CAPUT X.</head>
<div3>
            <head>22.</head>
            <p>
 Hanc itaque gratiam, quam in
catholica Ecclesia notissimam noverant, episcopi crediderunt
Pelagium confiteri, cum audirent eum dicere,
 « hominem a peccatis conversum, proprio labore
et Dei gratia posse esse sine peccato. »  Ego autem
propter illum librum, quem mihi refellendum servi
Dei dederunt, qui discipuli ejus fuerunt, et cum
eumdem Pelagium valde diligerent, ejus esse dixerunt,
ubi hac quaestione sibi proposita, quia hoc in
eo jam plurimos offenderat, quod adversus Dei gratiam
loqueretur, apertissime expressit,  « hanc se dicere
Dei gratiam, quod possibilitatem non peccandi
natura nostra cum conderetur, accepit, quoniam condita
est cum libero arbitrio: »  propter hunc ergo librum
ego, plurimi autem fratres propter ejus disputationes,
quas dicunt sibi esse notissimas, adhuc sumus
de istorum verborum ejus ambiguitate solliciti,
ne forte quid in ea lateat, atque se hoc dixisse sine
praejudicio sui dogmatis exponat postea discipulis
suis, ita disserens:  « Dixi quidem, proprio labore et
Dei gratia posse hominem esse sine peccato; sed
quam dicam gratiam optime nostis, et legendo recolere
potestis, quod ea sit, in qua creati sumus a Deo
cum libero arbitrio. »  Atque ita dum eum credunt
episcopi eam dixisse gratiam, non qua homines
creati sumus, sed qua in novam creaturam adoptati
(hanc enim apertissime gratiam divina Scriptura
commendat), ignorantes haereticum, tanquam catholicum
absolverunt. Suspectum enim me facit etiam
illud, quod cum in eodem libro, cui respondi, apertissime
dixerit,  « Abel justum nunquam omnino peccasse; » 
modo ait,  « Non autem diximus quod inveniatur
aliquis, ab infantia usque ad senectam, qui
nunquam peccaverit; sed quoniam a peccatis conversus,
proprio labore et Dei gratia possit esse sine peccato. » 
Abel quippe justum, non a peccatis conversum
in caetera vita dixit factum esse sine peccato,
sed  « quod peccatum nullum unquam fecerit. »  Unde
si ille ipsius liber est, profecto ex ipsa responsione
emendandus est. Nolo enim eum dicere modo fuisse
mentitum, ne forte quod in libro illo scripserit, se
dicat oblitum: proinde caetera videamus. Ea quippe
consequuntur in ecclesiasticis gestis, quibus, adjuvante
Domino, possumus ostendere, etiam Pelagio,
sicut nonnullis videtur, in illa examinatione purgato, et
certe apud judices duntaxat homines absoluto, hanc
talem haeresim, quam et ulterius progredi et in pejus
proficere nolimus, sine dubio esse damnatam.
</p>
          </div3>
        </div2>

<div2>
          <head>CAPUT XI.</head>
<div3>
            <head>23.</head>
            <p>
 Haec enim sequuntur objecta Pelagio,
quae in doctrina Coelestii discipuli ejus referuntur
inventa. « Adam mortalem factum, qui sive peccaret,
sive non peccaret, moriturus esset. Quoniam
peccatum Adae ipsum solum laeserit, et non genus
humanum. Quoniam Lex sic mittit ad regnum, quemadmodum
Evangelium. Quoniam ante adventum
<pb n="0334"/>
Christi fuerunt homines sine peccato. Quoniam infantes
nuper nati in illo statu sunt, in quo Adam fuit
ante praevaricationem. Quoniam neque per mortem
vel praevaricationem Adae omne genus hominum moriatur,
neque per resurrectionem Christi omne genus
hominum resurgat. »  Haec ita objecta sunt, ut
etiam apud Carthaginem a Sanctitate tua et ab aliis
tecum episcopis dicerentur audita atque damnata.
Ubi quidem, ut recolis, ipse non fui, sed postea cum
venissem Carthaginem, eadem gesta recensui, ex quibus
aliqua memini: sed nescio utrum eis haec omnia
teneantur. Quid autem interest, utrum aliqua inibi
non sint forte commemorata, et ideo nec damnata,
cum constet esse damnanda? Deinde objecta sunt
et alia quaedam capitula, commemoratione mei nominis
interposita, quae mihi de Sicilia missa fuerant,
cum ibi fratres catholici hujusmodi quaestionibus turbarentur,
quibus per librum ad Hilarium scriptum,
qui ea mihi in epistola sua consulens miserat, satis
sufficienter, ut mihi videtur, respondi <hi>(Epistola 157,
ad Hilarium scripta)</hi>. Ista sunt autem:  « Posse hominem
sine peccato, si velit, esse. Infantes, etsi non
baptizentur, habere vitam aeternam. Divites baptizatos,
nisi omnibus abrenuntient, si quid boni visi fuerint
facere, non reputari illis, neque regnum Dei
posse eos habere. » </p>
          </div3>
<div3>
            <head>24.</head>
            <p>
 Ad haec sibi objecta, sicut gesta testantur. Pelagius
ita respondit:  « De posse quidem hominem
sine peccato esse, dictum est, »  inquit,  « superius:
de eo autem quod fuerint ante adventum Domini homines
sine peccato, dicimus et nos quoniam ante adventum
Christi vixerunt quidam sancte et juste, secundum
Scripturarum sanctarum traditionem. Reliqua
vero et secundum ipsorum testimonium a me dicta
non sunt, pro quibus ego satisfacere non debeo: sed
tamen ad satisfactionem sanctae Synodi, anathematizo
illos qui sic tenent, aut aliquando tenuerunt. » 
Post hanc ejus responsionem Synodus dixit:  « Ad
haec praedicta capitula sufficienter et recte satisfecit
praesens Pelagius, anathematizans ea quae non erant
ejus. »  Videmus igitur et tenemus, non solum a Pelagio,
verum etiam a sanctis episcopis qui illi judicio
praesidebant, mala perniciosissima hujusmodi haeresis
esse damnata:  « Adam mortalem factum, »  quod
ut plenius exponeretur quomodo dictum sit, additum
est,  « qui sive peccaret, sive non peccaret, moriturus
esset. Quod peccatum ejus ipsum solum laeserit, et
non genus humanum. Quod Lex sic mittat ad regnum,
quemadmodum et Evangelium. Quod infantes nuper
nati in illo statu sint, in quo Adam fuit ante praevaricationem.
Quod neque per mortem vel praevaricationem
Adae omne genus hominum moriatur, neque per
resurrectionem Christi omne genus hominum resurgat.
Quod infantes, etsi non baptizentur, habeant vitam
aeternam. Quod divites baptizati, nisi omnibus abrenuntient,
si quid boni visi fuerint facere, non illis reputetur,
neque regnum Dei possint habere. »  Haec
<pb n="0335"/>
certe omnia judicio illo ecclesiastico anathematizante
Pelagio, et episcopis interloquentibus, constat
esse damnata.</p>
          </div3>
<div3>
            <head>25.</head>
            <p>
 His autem quaestionibus, et istarum sententiarum
contentiosissimis assertionibus jam usquequaque
ferventibus, multorum fratrum perturbabatur infirmitas.
Unde coacti sumus sollicitudine charitatis,
quam erga Ecclesiam Christi per gratiam Christi nos
habere convenit, etiam ad beatae memoriae Marcellinum,
qui eos quotidie disputatores molestissimos
patiebatur, et me per litteras consulebat, de quibusdam
istarum quaestionibus scribere, et maxime de
Baptismo parvulorum: de quo etiam postea, te jubente,
in basilica Majorum, gestans quoque in manibus
epistolam gloriosissimi martyris Cypriani, et de hac
re verba ejus recitans atque pertractans, ut error iste
nefarius de quorumdam cordibus auferretur, quibus
persuasa fuerant quae in his gestis videmus damnata,
adjutus orationibus tuis, quantum potui, laboravi.
Haec sunt, quae nonnullis fratribus, quidam talia sentientes,
ita persuadere conabantur, ut de orientalibus
comminarentur Ecclesiis, quod nisi haec tenerent,
earum possent judicio condemnari. Ecce quatuordecim
antistites orientalis Ecclesiae, in ea terra cui
Dominus praesentiam suae carnis exhibuit, Pelagium
non absolverent, nisi ea tanquam fidei catholicae adversa
damnaret. Unde, si propterea est iste absolutus,
quod anathematizaverit talia; procul dubio illa
damnata sunt: quod multo cumulatius atque clarius
in consequentibus apparebit.</p>
          </div3>
<div3>
            <head>26.</head>
            <p>
 Unde nunc duo illa videamus, quae noluit anathematizare
Pelagius, qui etiam sua esse cognovit;
sed ut illud, quod in eis offendebat, auferret, quomodo
ea sentiret exposuit. « Posse quidem, »  inquit,
 « hominem sine peccato esse, dictum est superius. » 
Dictum sane, et nos meminimus: sed ideo mitigatum,
et a judicibus approbatum, quod addita est Dei
gratia, quae in illis capitulis tacebatur. De hoc autem
altero quemadmodum responderit, diligentius intuendum
est. « De illo autem, »  inquit,  « quod fuerint
ante adventum Domini homines sine peccato, dicimus
et nos quoniam ante adventum Christi vixerunt quidam
sancte et juste, secundum sanctarum Scripturarum
traditionem. »  Non est ausus dicere, Dicimus et
nos quoniam ante adventum Christi fuerunt homines
sine peccato; cum hoc illi de Coelestii dictis fuisset
objectum; sensit enim quam esset periculosum et molestum:
sed ait,  « Dicimus et nos quoniam ante adventum
Christi vixerunt quidam sancte et juste. » 
Quis hoc negaverit? Sed aliud est hoc, et aliud fuisse
sine peccato: quia et illi sancte justeque vivebant,
qui veraciter tamen dicebant, <hi>Si dixerimus quia peccatum
non habemus, ipsi nos seducimus, et veritas in
nobis non est <note>(I Joan. I, 8)</note>
            </hi>. Et hodie multi juste sancteque
<pb n="0336"/>
vivunt. nec tamen in oratione mentiuntur,
cum dicunt, <hi>Dimitte nobis debita nostra, sicut et nos
dimittimus debitoribus nostris <note>(Matth. VI, 12)</note>
            </hi>. Hoc ergo
judicibus placuit, quemadmodum se dicere asseveravit
Pelagius; non quemadmodum objiciebatur
dixisse Coelestius. Nunc ea quae restant pertractemus,
ut possumus.
</p>
          </div3>
        </div2>

<div2>
          <head>CAPUT XII.</head>
<div3>
            <head>27.</head>
            <p>
 Objectum est Pelagio, quod diceret,
 « Ecclesiam hic esse sine macula et ruga. » 
Unde etiam Donatistae diuturnum nobiscum habuerunt
in nostra Collatione conflictum; sed illos de permixtione
malorum hominum tanquam paleae cum
frumentis, propter areae similitudinem potius urgebamus:
qua similitudine etiam istis respondere possumus,
nisi Ecclesiam in solis bonis vellent fortasse
intelligi, quos nullum omnino asserunt habere peccatum,
ut possit Ecclesia hic esse sine macula et ruga.
Quod si ita est, eadem repeto quae paulo ante memoravi:
Quomodo sunt membra Ecclesiae, de quibus
verax clamat humilitas, <hi>Si dixerimus quia peccatum
non habemus, ipsi nos seducimus, et veritas in nobis non
est;</hi> vel quomodo id quod eam Dominus docuit, orabit
Ecclesia, <hi>Dimitte nobis debita nostra:</hi> si in hoc saeculo
est Ecclesia sine macula et ruga? Postremo ipsi de se
ipsis interrogandi sunt, utrum necne fateantur aliqua
se habere peccata. Quod si negabunt, dicendum est
eis, quod se ipsos decipiant, et veritas in eis non sit.
Si autem peccatum se habere fatebuntur, quid aliud
quam de ruga sua vel macula fatebuntur? Non sunt
ergo isti Ecclesiae membra; quia illa est sine macula
et ruga, hi autem cum macula et ruga.</p>
          </div3>
<div3>
            <head>28.</head>
            <p>
 Sed ad hoc objectum vigilanti circumspectione
respondit, quam sine dubio catholici judices approbaverunt.
 « Dictum est, »  inquit,  « a nobis, sed ita, quoniam
lavacro ab omni macula et ruga purgatur Ecclesia,
quam velit ita Dominus permanere. »  Ad quod
Synodus dixit:  « Hoc et nobis placet. »  Quis enim nostrum
negat, omnium in Baptismo peccata dimitti, et
omnes fideles sine macula et ruga de lavacro regenerationis
ascendere? Aut cui christiano catholico non
placet, quod et Domino placet, idque futurum est, ut
Ecclesia permaneat sine macula et ruga? Quandoquidem
id nunc agitur Dei misericordia et veritate, ut ad
illam perfectionem, ubi sine macula et ruga in aeternum
mansura est, sancta Ecclesia perducatur. Sed inter
lavacrum, ubi omnes praeteritae maculae rugaeque
tolluntur, et regnum, ubi sine macula et ruga perpetuo
manebit Ecclesia, tempus hoc medium est orationis,
ubi necesse est dicat, <hi>Dimitte nobis debita nostra.</hi> 
Propter hoc objectum est eos dicere,  « hic esse Ecclesiam
sine macula et ruga, »  utrum per hanc sententiam
auderent prohibere orationem, qua diebus et
noctibus veniam peccatorum jam baptizata sibi poscit
Ecclesia. De quo medio tempore inter remissionem
peccatorum quae fit in lavacro, et permansionem sine
peccatis quae futura est in regno, cum Pelagio nihil
est actum, nihil ab episcopis pronuntiatum: sed tantum
hoc quod breviter significandum putavit, non se
<pb n="0337"/>
ita dixisse, ut videbatur objectum. Cum enim hoc ait,
 « Dictum est a nobis, sed ita; »  quid voluit videri, nisi
non ita, quemadmodum dixisse, ab his qui objecerant,
credebatur? Quid tamen secuti sint judices, ut dicerent
sibi hoc placere, id est, Baptismum quo abluitur
a peccatis, et regnum ubi permanebit sine peccatis
sancta, quae nunc mundatur, Ecclesia, satis, quantum
existimo, apparet.
</p>
          </div3>
        </div2>

<div2>
          <head>CAPUT XIII.</head>
<div3>
            <head>29.</head>
            <p>
 Deinde objecta sunt de libro
Coelestii, quid in unoquoque capitulo contineat, magis
secundum sensum, quam secundum verba: quae quidem
ille latius exsequitur; sed tunc subjicere omnia,
qui libellum adversus Pelagium dederunt, se non
potuisse dixerunt. Ergo in primo capitulo libri Coelestii
hoc scriptum esse posuerunt:  « Quoniam plus
facimus, quam in Lege et Evangelio jussum est. »  Ad
quod Pelagius respondit:  « Hoc quasi nostrum posuerunt:
dictum est vero a nobis secundum Apostolum
de virginitate, de qua Paulus dicit, <hi>Praeceptum
Domini non habeo.</hi> »  Synodus dixit:  « Hoc et Ecclesia
recipit. »  Legi ego, quo sensu id Coelestius in libro
suo posuerit: si tamen eum suum esse non negat.
Dixit enim hoc, quo videlicet persuaderet, tantam nos
habere per naturam liberi arbitrii non peccandi possibilitatem,
ut plus etiam quam praeceptum est faciamus;
quoniam perpetua servatur a plerisque virginitas,
quae praecepta non est, cum ad non peccandum
praecepta implere sufficiat. Quod autem a Pelagio responsum
est, ut approbarent judices, non sic acceperunt,
tanquam omnia Legis et Evangelii praecepta
custodiant, qui virginitatem, quae praecepta non est,
insuper servant; sed ad hoc tantum, quod plus est
virginitas quae non est praecepta, quam conjugalis pudicitia
quae praecepta est, et custodire istam, quam
illam, utique plus est: cum tamen neutrum eorum
habeatur sine gratia Dei; quandoquidem Apostolus de
hac re loquens ait, <hi>Volo autem omnes homines esse sicut
me ipsum: sed unusquisque proprium donum habet a
Deo: alius sic, alius autem sic <note>(I Cor. VII, 25, 7)</note>
            </hi>. Et
ipsi Domino cum dixissent discipuli, <hi>Si haec hominis
est causa cum uxore, non expedit nubere,</hi> vel, quod latine
melius dicitur, <hi>non expedit ducere: Non,</hi> inquit, <hi>omnes capiunt verbum hoc, sed quibus datum est 
 <note>(Matth.
XIX, 10, 11)</note>
            </hi>. Hoc ergo episcopi Ecclesiam recipere
pronuntiarunt, quod plus sit virginitas perseverans,
quae praecepta non est, quam nuptiarum castitas, quae
praecepta est. Quo autem sensu illud Pelagius, sive
Coelestius dixerit, judices nescierunt.
</p>
          </div3>
        </div2>

<div2>
          <head>CAPUT XIV.</head>
<div3>
            <head>30.</head>
            <p>
 Hinc jam objiciuntur Pelagio
alia Coelestii capitula capitalia, et sine dubitatione
damnanda, quae nisi anathematizasset, cum his sine
dubio damnaretur. In tertio capitulo scripsisse Coelestium, <hi>Gratiam Dei et adjutorium non ad singulos
actus dari, sed in libero arbritrio esse, vel in lege ac doctrina.</hi> 
Et iterum, <hi>Dei gratiam secundum merita nostra
dari, quia si peccatoribus illam det, videtur esse iniquus:</hi> 
et his verbis intulisse, <hi>Propterea et ipsa gratia
in mea voluntate posita est, sive dignus fuerim, sive indignus.
Si enim per gratiam omnia facimus; quando
<pb n="0338"/>
vincimur a peccato, non nos vincimur, sed Dei gratia,
quae voluit nos adjuvare omni modo, et non potuit.</hi> Et
iterum ait: <hi>Si gratia Dei est, quando vincimus peccata;
ergo ipse est in culpa, quando a peccato vincimur, quia
omnino custodire nos aut non potuit, aut noluit.</hi> Ad ista
Pelagius respondit: <hi>Haec utrum Coelestii sint, ipsi viderint
qui dicunt ea Coelestii esse; ego vero nunquam sic
tenui, sed anathematizo qui sic tenet.</hi> Synodus dixit: <hi>Recipit te sancta Synodus, ita verba reproba condemnantem.</hi> 
De his certe omnibus, et Pelagii eadem anathematizantis
manifesta responsio est, et episcoporum
ista damnantium absolutissima judicatio. Utrum
ea Pelagius, an Coelestius, an uterque, an neuter illorum,
an alii sive cum ipsis, sive sub nomine illorum
senserint, sive adhuc sentiant, sit dubium vel
occultum: satis tamen hoc judicio declaratum est,
esse damnata, et Pelagium simul fuisse damnandum,
nisi haec etiam ipse damnaret. Nunc certe post hoc
judicium, quando contra hujusmodi sententias disputamus,
adversus damnatam haeresim disputamus.</p>
          </div3>
<div3>
            <head>31.</head>
            <p>
 Dicam etiam aliquid laetius. Superius metuebam <note>(Supra, n. 20)</note>,
cum diceret Pelagius, <hi>adjuvante
gratia Dei posse esse hominem sine peccato,</hi> ne forte
eamdem gratiam possibilitatem diceret esse naturae a
Deo conditae cum libero arbitrio, sicut in libro illo
est, quem tanquam ejus accepi, cui respondi, et
eo modo nescientes judices falleret: nunc vero cum
anathematizat eos <hi>qui gratiam Dei et adjutorium non
ad singulos actus dicunt dari, sed in libero arbitrio esse,
vel in lege atque doctrina;</hi> satis evidenter apparet, eam
illum dicere gratiam, quae in Christi Ecclesia praedicatur,
quae subministratione sancti Spiritus datur, ut
ad nostros actus singulos adjuvemur: unde et oramus
semper adjutorium opportunum, ne inferamur in tentationem.
Nec illud jam metuo, ne forte ubi dixit, <hi>Non posse esse sine peccato, nisi qui scientiam legis habuerit,</hi> 
atque id ita exposuit, <hi>ut ad non peccandum in
legis scientiam poneret adjutorium <note>(Supra, n. 2)</note>
            </hi>, eamdem
legis scientiam Dei gratiam velit intelligi. Ecce
anathematizat qui hoc sentiunt: ecce nec naturam
liberi arbitrii, nec legem atque doctrinam vult intelligi
gratiam, qua per actus singulos adjuvamur. Quid
ergo restat, nisi ut eam intelligat quam dicit Apostolus,
subministratione Spiritus sancti dari <note>(Philipp. I,
19)</note>? de qua dicit Dominus, <hi>Nolite cogitare quomodo
aut quid loquamini; dabitur enim vobis in illa hora quid
loquamini: non enim vos estis qui loquimini, sed Spiritus
Patris vestri qui loquitur in vobis <note>(Matth. X, 19, 20)</note>
            </hi>.
Nec illud metuendum est, ne forte ubi ait, <hi>Omnes voluntate
propria regi;</hi> idque exposuit, <hi>ideo se dixisse,
propter liberum arbitrium, cui Deus adjutor est eligenti
bona <note>(Supra. n. 5)</note>
            </hi>, etiam hic per naturam liberi arbitrii
et per doctrinam legis adjutorem dixerit. Cum
enim recte anathematizaverit eos <hi>qui dicunt gratiam
<pb n="0339"/>
Dei et adjutorium non ad singulos actus dari, sed in libero
arbitrio esse, vel in lege ac doctrina:</hi> profecto Dei
gratia vel adjutorium ad singulos actus datur, excepto
libero arbitrio, vel lege atque doctrina: ac per
hoc per singulos actus a Deo regimur, quando recte
agimus; nec frustra orantes dicimus, <hi>Itinera mea dirige
secundum verbum tuum, ne dominetur mihi omnis
iniquitas <note>(Psal. CXVIII, 133)</note>
            </hi>.</p>
          </div3>
<div3>
            <head>32.</head>
            <p>
 Sed quod ista sequitur, me rursum sollicitat.
Cum enim de quinto capitulo libri Coelestii huic fuisset
objectum, quod  « affirment unumquemque hominem
omnes virtutes posse habere et gratias, et auferant
diversitatem gratiarum, quam Apostolus docet: »  Pelagius
respondit,  « Dictum est a nobis, sed maligne et
imperite reprehenderunt. Non enim auferimus gratiarum
diversitatem: sed dicimus donare Deum ei qui
fuerit dignus accipere, omnes gratias, sicut Paulo
apostolo donavit. »  Ad hoc Synodus dixit:  « Consequenter
et ecclesiastico sensu et ipse sensisti de deno
gratiarum, quae in sancto Apostolo continentur. »  Hic
dicet aliquis: Quid ergo sollicitat? An tu negabis omnes
virtutes et gratias fuisse in Apostolo? Ego vero,
si illae accipiantur omnes, quas uno quodam ipse Apostolus
commemoravit loco, quas et episcopos intellexisse
arbitror, ut hoc approbarent, et pronuntiarent
 « sensu ecclesiastico dictum, »  non eas dubito habuisse
apostolum Paulum. Ait enim: <hi>Et quosdam
quidem posuit Deus in Ecclesia, primo apostolos,
secundo prophetas, tertio doctores, deinde virtutes,
deinde donationes sanitatum, adjutoria, gubernationes,
genera linguarum <note>(I Cor. XII, 28)</note>
            </hi>. Quid ergo?
dicemus quod haec omnia non habuerit apostolus Paulus?
Quis hoc audeat dicere? Nam eo ipso quod apostolus
erat, habebat utique apostolatum. Sed habebat
et prophetiam. An non prophetia ejus est? <hi>Spiritus</hi> 
enim <hi>manifeste dicit, quia in novissimis temporibus recedent
quidam a fide, intendentes spiritibus seductoribus,
doctrinis daemoniorum <note>(I Tim. IV, 1)</note>
            </hi>. Ipse erat et <hi>doctor Gentium in fide et veritate 
 <note>(Id. II, 7)</note>
            </hi>: et operabatur
virtutes et sanitates; nam mordentem viperam
manu excussit illaesa <note>(Act. XXVIII, 5)</note>, et paralyticus
ad verbum ejus restituta continuo salute surrexit <note>(Id.
XIV, 9)</note>. Adjutoria quae dicat, obscurum est; quoniam
vis hujus verbi late patet: quis tamen huic et istam
gratiam defuisse dicat, per cujus laborem salutem
hominum sic constat adjutam? Quid vero ejus gubernatione
praeclarius, quando et per eum Dominus tunc
tot Ecclesias gubernavit, et per ejus Epistolas nunc
gubernat? Jam genera linguarum, quae illi deesse potuerunt,
cum ipse dicat, <hi>Gratias Deo, quod omnium
vestrum lingua loquor <note>(I Cor. XIV, 18)</note>
            </hi>? Quia ergo
istorum omnium nihil apostolo Paulo defuisse credendum
est, propterea responsionem Pelagii,  « omnes
gratias ei donatas esse »  dicentis, judices approbaverunt.
Sed sunt et aliae gratiae, quae hic commemoratae
non sunt. Neque enim, quamvis esset apostolus
Paulus multum excellens membrum corporis
Christi, nullas plures et ampliores gratias accepit
ipsum totius corporis caput, sive in carne, sive in
<pb n="0340"/>
anima hominis, quam creaturam suam Verbum Dei
in unitatem personae suae, ut nostrum caput esset, et
corpus ejus essemus, assumpsit. Et revera si esse
possent in singulis omnia, frustra de membris corporis
nostri ad hanc rem data similitudo videretur.
Sunt enim quaedam communia omnibus membris,
sicut sanitas, sicut vita: sunt autem alia etiam singulis
propria, unde nec auris sentit colores, nec oculus
voces; propter quod dicitur, <hi>Si totum corpus oculus,
ubi auditus? Si totum auditus, ubi adoratus <note>(I Cor. XII,
17)</note>
            </hi>? Quod quidem non ita dicitur, tanquam impossibile
Deo sit, et auribus praestare sensum videndi, et
oculis audiendi. Quid tamen faciat in Christi corpore
quod est Ecclesia, et quam diversitatem Ecclesiarum
velut per membra diversa ut essent dona etiam singulis
propria, significaverit Apostolus, certum est.
Quapropter, et qua causa hi qui illud objecerunt, auferri
noluerint distantiam gratiarum, et qua causa episcopi
propter Paulum apostolum, in quo dona omnia, quae
loco uno commemoravit, agnoscimus, id quod respondit
Pelagius potuerint approbare, jam clarum est.</p>
          </div3>
<div3>
            <head>33.</head>
            <p>
 Quid est ergo, unde me de hoc capitulo sollicitum
factum esse praedixi? Hoc videlicet, quod ait Pelagius,
 « Donare Deum ei, qui fuerit dignus accipere,
omnes gratias, sicut Paulo apostolo donavit. »  Nihil
essem de hac ejus responsione sollicitus, nisi quod
attinet ad hanc causam, cujus maxime cura gerenda
est, ne scilicet gratia Dei, nobis tacentibus et tantum
malum dissimulantibus, oppugnetur. Cum ergo non
ait, Donare Deum cui voluerit; sed ait,  « Donare
Deum ei, qui fuerit dignus accipere, omnes gratias; » 
non potui, cum legerem, non esse suspiciosus. Ipsum
quippe gratiae nomen et ejus nominis intellectus aufertur,
si non gratis datur, sed eam qui dignus est
accipit. An forte quis dicet, Apostolo me facere injuriam,
quia eum gratia dignum fuisse non dico? Imo
tunc facio et illi injuriam, et mihi poenam, si quod
ipse dicit, non credo. An ille gratiam non ita definivit,
ut eam sic, quod daretur gratis, appellatam
ostenderet? Nempe ipse dixit: <hi>Si autem gratia, jam
non ex operibus; alioquin gratia jam non est gratia <note>(Rom. XI, 6)</note>
            </hi>.
Unde item dixit: <hi>Ei autem qui operatur,
merces non imputatur secundum gratiam, sed secundum
debitum <note>(Id. IV, 4)</note>
            </hi>. Quisquis ergo dignus est, debitum
est ei; si autem debitum est, gratia non est: gratia
quippe donatur, debitum redditur. Gratia ergo donatur
indignis, ut reddatur debitum dignis: ipse autem
facit ut habeant quaecumque redditurus est dignis, qui
ea quae non habebant donavit indignis.</p>
          </div3>
<div3>
            <head>34.</head>
            <p>
 Hoc forte dicet: Ego non ex operibus, sed ex
fide dixi Apostolum dignum fuisse, cui tantae illae gratiae
donarentur; non enim opera, quae bona ante non
habuit, sed tamen fides ejus hoc meruit. Quid enim,
putamus quod fides non operetur? Imo ipsa veraciter
operatur, quae per dilectionem operatur <note>(Galat. V, 6)</note>.
<pb n="0341"/>
Quantumlibet autem opera infidelium praedicentur, ejusdem
apostoli sententiam veram novimus et invictam, <hi>Omne quod non est ex fide, peccatum est 
 <note>(Rom. XIV,
23)</note>
            </hi>. Ideo vero saepe dicit, non ex operibus, sed ex fide,
nobis justitiam deputari, cum potius fides per dilectionem
operetur, ne quisquam existimet ad ipsam fidem
meritis operum perveniri, cum ipsa sit initium, unde
bona opera incipiunt; quoniam, ut dictum est, quod
ex ipsa non est, peccatum est. Hinc et Ecclesiae dicitur
in Cantico canticorum, <hi>Venies, et transies ab initio
fidei <note>(Cant. IV, 8, sec. LXX)</note>
            </hi>. Quapropter quamvis
bene operandi gratiam fides impetret: ipsam certe
fidem ut haberemus, nulla fide meruimus, sed in ea
nobis danda, in qua Dominum sequeremur, misericordia
ejus praevenit nos <note>(Psal. LVIII, 11)</note>. An ipsam
nobis nos dedimus, et ipsi nos ipsos fideles fecimus?
Prorsus etiam hic clamabo, <hi>Ipse fecit nos, et non ipsi
nos <note>(Psal. XCIX, 3)</note>
            </hi>. Nihil vero aliud apostolica doctrina
commendat, ubi ait: <hi>Dico autem per gratiam Dei,
quae data est mihi, omnibus qui sunt in vobis, non plus
sapere, quam oportet sapere, sed sapere ad temperantiam,
sicut unicuique Deus partitus est mensuram fidei <note>(Rom. XII, 3)</note>
            </hi>.
Hinc est quippe et illud: <hi>Quid enim
habes quod non accepisti <note>(I Cor. IV, 7)</note>
            </hi>? Quando et hoc
accepimus, unde incipit quidquid in nostris actibus
habemus boni.</p>
          </div3>
<div3>
            <head>35.</head>
            <p>
 Quid est ergo quod idem dicit apostolus, <hi>Bonum
certamen certavi, cursum consummavi, fidem servavi; de
caetero superest mihi corona justitiae, quam reddet mihi
Dominus in illo die justus judex <note>(II Tim. IV, 7, 8)</note>
            </hi>; si
haec non redduntur dignis, sed donantur indignis?
Hoc qui dicit, parum considerat coronam reddi non
potuisse digno, nisi gratia data esset indigno. Ait
enim, <hi>Bonum certamen certavi:</hi> sed idem ipse ait, <hi>Gratias Deo, qui dedit nobis victoriam per Dominum
nostrum Jesum Christum 
 <note>(I Cor. XV, 57)</note>
            </hi>. Ait, <hi>Cursum
consummavi:</hi> sed ipse idem ait, <hi>Non volentis, neque
currentis, sed miserentis est Dei <note>(Rom. IX, 16)</note>
            </hi>. Ait, <hi>Fidem servavi:</hi> 
 sed ipse idem ait, <hi>Scio enim cui credidi,
et certus sum quia potens est depositum meum
servare in illum diem <note>(II Tim. I, 12)</note>
            </hi>, id est, commendatum
meum: nam codices nonnulli non habent, <hi>depositum;</hi> 
sed quod est planius, <hi>commendatum.</hi> Quid autem
commendamus Deo, nisi quae oramus ut servet,
in quibus et ipsa est fides nostra? Nam quid aliud
apostolo Petro Dominus commendavit orando, unde
illi ait, <hi>Ego rogavi pro te, Petre, ne deficiat fides tua <note>(Luc. XXII, 32)</note>
            </hi>;
nisi ut ejus Deus servaret fidem, ne
tentationi cedendo deficeret? Quocirca, o beate Paule,
magne gratiae praedicator, dicam, nec timeam (quis
enim mihi minus succensebit ista dicenti, quam tu,
quiea dicenda dixisti et docenda docuisti?) dicam,
inquam, nec timeam: redditur quidem meritis tuis
corona sua, sed Dei dona sunt merita tua.</p>
          </div3>
<div3>
            <head>36.</head>
            <p>
 Redditur ergo debitum praemium Apostolo digno:
sed ipsum apostolatum indebitum gratia donavit
<pb n="0342"/>
indigno. An hoc me dixisse poenitebit? Absit:
ejus enim testimonio ab hac invidia defensabor,
nec me quisquam vocabit audacem, nisi qui fuerit
ausus ipsum vocare mendacem. Ipse clamat, ipse testatur,
ipse ut in se Dei dona commendet, nec in se
ipso, sed in Domino glorietur <note>(I Cor. I, 31)</note>, non
solum nulla se habuisse dicit merita bona, ut apostolus
fieret; sed etiam mala merita sua dicit, ut Dei
gratiam manifestet et praedicet. <hi>Non sum,</hi> inquit, <hi>idoneus
vocari apostolus:</hi> quod quid est aliud, quam,
Non sum dignus? nam hoc plerique latini codices habent.
Hoc est nempe quod quaerimus: nempe isto
munere apostolatus illae omnes gratiae continentur.
Non enim decebat aut oportebat apostolum non habere
prophetiam, aut non esse doctorem, aut non
clarescere virtutibus donationibusque sanitatum, aut
adjutoria non praebere, aut Ecclesias non gubernare,
aut linguarum generibus non excellere. Omnia haec
unum nomen apostolatus amplectitur. Ipsum igitur
consulamus; ipsum potius audiamus: dicamus ei,
Sancte Paule apostole, Pelagius monachus dignum te
dicit fuisse, qui acciperes omnes gratias apostolatus
tui; tu ipse quid dicis? <hi>Non sum,</hi> inquit, <hi>dignus
vocari apostolus?</hi> Itane, ut deferam honorem Paulo,
Pelagio magis de Paulo credere audebo, quam Paulo?
Non faciam: me namque potius onerabo, quam illum
honorabo, si fecero. Audiamus etiam, cur non sit
dignus vocari apostolus: <hi>Quia persecutus sum,</hi> inquit, <hi>Ecclesiam Dei.</hi> 
 Si sensum sequeremur, quis non istum
a Christo damnandum censeret potius quam vocandum?
Quis ita diligat praedicatorem, ut non detestetur persecutorem?
Optime ergo ipse atque veraciter, <hi>Non sum,</hi> 
inquit, <hi>dignus vocari apostolus, quia persecutus sum Ecclesiam
Dei.</hi> Faciens igitur tantum mali, unde meruisti
tantum boni? Audiant respondentem omnes gentes: <hi>Sed gratia Dei sum id quod sum.</hi> 
 Numquid aliter est
gratia commendata, nisi quia est indigno data? <hi>Et
gratia ejus,</hi> inquit, <hi>in me vacua non fuit.</hi> Hoc et
aliis praecipit, ut etiam arbitrium voluntatis ostendat,
ubi ait, <hi>Praecipientes autem et rogamus, ne in vacuum
gratiam Dei suscipiatis <note>(II Cor. VI, 1)</note>
            </hi>. Unde autem
probat quod gratia ejus in eo vacua non fuit, nisi ex
eo quod sequitur, <hi>Sed plus omnibus illis laboravi?</hi> 
Proinde non laboravit ut gratiam acciperet, sed accepit
ut laboraret: atque ita, unde ad accipienda debita
praemia fieret dignus, gratiam gratis accepit indignus.
Nec ipsum sane laborem sibi ausus est arrogare; Cum
enim dixisset, <hi>Plus omnibus illis laboravi:</hi> continuo
subjecit, <hi>Non ego, sed gratia Dei mecum <note>(I Cor. XV,
9, 10)</note>
            </hi>. O magnum gratiae praeceptorem, confessorem,
praedicatorem! Quid est hoc, <hi>Plus laboravi, non ego?</hi> Ub
sese extulit aliquantum voluntas, ibi continuo vigilavi
pietas, et tremuit humilitas, quia se agnovit infirmitas</p>
          </div3>
<div3>
            <head>37.</head>
            <p>
 Merito, quod gesta indicant, etiam hoc usus est
testimonio sanctus Joannes Jerosolymitanae antistes
Ecclesiae, sicut interrogatus quae apud illum ante judicium
<pb n="0343"/>
gesta fuerint, coepiscopis nostris, qui simul
in illo judicio praesidebant, ipse narravit. Ait enim,
tunc quibusdam susurrantibus, et dicentibus, quod
 « sine Dei gratia »  diceret Pelagius  « posse hominem
perfici, »  id est, quod superius dixerat,  « esse posse
hominem sine peccato: Culpans, »  inquit,  « super
hoc etiam intuli, quia et apostolus Paulus multum
laborans, sed non secundum suam virtutem, sed secundum
gratiam Dei, dixit: <hi>Amplius omnibus illis laboravi;
non ego autem, sed gratia Dei mecum;</hi> et iterum, <hi>Non est volentis, neque currentis, sed miserentis
Dei 
 <note>(Rom. IX, 16)</note>
            </hi>; et illud, <hi>Nisi Dominus aedificaverit
domum, in vanum laboraverunt qui aedificant eam <note>(Psal. CXXVI, 1)</note>
            </hi>;
et alia multa similia diximus, inquit,
de Scripturis sanctis. Illis autem non suscipientibus
quae dicebantur a nobis de sanctis Scripturis, sed
adhuc susurrantibus, dixit Pelagius, Et ego sic credo:
anathema sit qui dicit absque adjutorio Dei posse
hominem ad profectum omnium venire virtutum. » 
</p>
          </div3>
        </div2>

<div2>
          <head>CAPUT XV.</head>
<div3>
            <head>38.</head>
            <p>
 Haec narravit episcopus Joannes,
audiente Pelagio, qui utique posset honorifice
dicere: Fallitur Sanctitas tua, non bene meministi,
non dixi ad ista testimonia quae de Scripturis commemorasti,
 « Ego sic credo: »  quoniam non ea sic intelligo,
quod gratia Dei sic laboret cum homine, ut
quod non peccat, non volentis neque currentis, sed
miserentis sit Dei.
</p>
          </div3>
        </div2>

<div2>
          <head>CAPUT XVI.</head>
<div3>
            <head>39.</head>
            <p>
 Sunt enim quaedam expositiones
Epistolae Pauli, quae scribitur ad Romanos, quae
ipsius Pelagii esse dicuntur, ubi hoc quod scriptum
est, <hi>Non volentis, neque currentis, sed miserentis est
Dei:</hi>  « non ex persona Pauli »  asserit  « dictum; sed
cum voce interrogantis et redarguentis usum fuisse,
cum hoc diceret, tanquam hoc dici utique non deberet. » 
Non ergo, cum episcopus Joannes plane istam
sententiam esse Apostoli agnovit, eamque ideo
commemoravit, ne Pelagius sine Dei gratia non peccare
quemquam putaret, et dixit respondisse Pelagium,
 « Et ego sic credo; »  neque cum hoc praesens
audiret, respondit, Non sic credo. Oportet ut illam
expositionem perversam, ubi hoc non sensisse Apostolum,
sed potius redarguisse intelligi voluit, aut
suam neget, aut corrigere atque emendare non dubitet.
Nam quidquid dixit episcopus Joannes de absentibus
fratribus nostris, sive coepiscopis Herote ac
Lazaro, sive de presbytero Orosio, sive de aliis quorum
ibi non sunt nomina expressa, credo quod
intelligat ad eorum praejudicium non valere. Si enim
praesentes essent, possent eum fortasse, absit ut dicam,
<pb n="0344"/>
convincere de mendacio, sed forte commemorare,
quid forte fuisset oblitus, aut in quo eum fefellerit
latinus interpres, etsi non studio mentiendi, certe
alienae linguae minus intellectae nonnulla difficultate:
praesertim quia non in gestis agebatur, quae, improbi
ne mentiantur, boni autem ne aliquid obliviscantur,
utiliter instituta sunt. Si quis autem memoratis fratribus
nostris ex hoc aliquid quaestionis intulerit, eosque
ad judicium episcopale vocaverit, sibi ut poterunt,
aderunt: nobis hic laborare quid opus est;
quando ne ipsi quidem judices, post coepiscopi nostri
narrationem, aliquid inde pronuntiare voluerunt?
</p>
          </div3>
        </div2>

<div2>
          <head>CAPUT XVII.</head>
<div3>
            <head>40.</head>
            <p>
 Cum ergo Pelagius praesens,
ad illa testimonia Scripturarum dixisse se ita credere
tacitus agnoverit, quomodo illud Apostoli testimonium
paulo superius recolens, et inveniens eum
dixisse, <hi>Non sum dignus vocari apostolus, quia persecatus
sum Ecclesiam Dei, sed gratia Dei sum id quod
sum;</hi> non vidit, non se dicere debuisse, cum ageretur
de abundantia gratiarum, quas idem accepit apostolus,
 « dignum fuisse qui acciperet; »  cum ipse se non
solum dixerit, sed et aliam causam reddens, probarit
indignum, et eo ipso gratiam vere gratiam commendaverit?
Sed si forte illud jamdudum a sancto Joanne
narratum, cogitare vel meminisse non potuit; recentissimam
suam responsionem respiceret, et quae paulo
ante de Coelestio sibi objecta anathematizaverit adverteret.
Nempe etiam inter illa est, quod objectum
est dixisse Coelestium,  « Dei gratiam secundum merita
nostra dari. »  Si ergo veraciter hoc Pelagius
anathematizavit, quid est quod dicit, gratias omnes
Apostolo secundum meritum datas? An aliud est
dignum esse accipere; aliud, secundum meritum accipere?
et potest aliqua subtilitate disputationis ostendere,
dignum esse aliquem, sed non mereri? Verum
tamen Coelestius, vel quis alius, cujus omnes superiores
anathematizavit sententias, nec de hoc verbo
eum nebulas obtendere atque in eis latere permittit.
Urget enim et dicit:  « Et ipsa gratia in mea voluntate
posita est, sive dignus fuerim, sive indignus. »  Si
ergo recte hoc a Pelagio veraciterque damnatum est,
ubi dicitur,  « Dei gratiam secundum merita et dignis
dari: »  quo corde cogitavit, quove ore protulit quod
ait,  « Dicimus donare Deum ei, qui fuerit dignus
accipere, omnes gratias? Quis non ista si diligenter
adverterit, fiat de illius responsione vel defensione
sollicitus?</p>
          </div3>
<div3>
            <head>41.</head>
            <p>
 Cur ergo, ait aliquis, hoc judices approbaverunt?
Fateor, ideo jam ipse ambigo: sed nimirum,
aut breve dictum eorum audientiam et intentionem
facile subterfugit, aut aliquo modo id recte posse accipi
existimantes, cujus de hac re confessiones liquidas
sibi habere videbantur, pene de uno verbo, nihil
<pb n="0345"/>
ei controversiae movendum putarunt. Quod et nobis
forsitan contigisset, si cum eis in illo judicio sedissemus.
Si enim pro eo quod positum est Dignus, positum
esset Praedestinatus, vel aliquid hujusmodi, nihil
certe scrupuli tangeret atque augeret animum: et
tamen si dicatur, eum qui per electionem gratiae justificatur,
nullis quidem praecedentibus meritis bonis,
sed destinatione dignum vocari, sicut electus vocatur,
utrum vel certe, vel minima offensione intelligentiae
dici possit, difficile judicatur. Nam quantum ad me
attinet, ab hoc verbo facile transirem, nisi me liber
ille, cui respondi, ubi omnino nullam dicit Dei gratiam,
nisi naturam nostram cum libero arbitrio, gratiam creaturam,
de ipsius Pelagii sensu sollicitum redderet, ne
forte hoc verbum non de negligentia locutionis, sed
de diligentia dogmatis curarit inserere. Jam ea quae
restant novissima, ita judices commoverunt, ut ante
responsionem Pelagii damnanda censerent.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>42.</head>
            <p>
 Nam in sexto capitulo Coelestii
libri positum objectum est,  « Filios Dei non posse
vocari, nisi omni modo absque peccato fuerint
effecti. »  Unde secundum ipsum dictum est, neque
apostolum Paulum esse filium Dei, qui dixit, <hi>Non
quod jam acceperim, aut quod jam perfectus sim <note>(Philipp.
III, 12)</note>
            </hi>. In septimo capitulo,  « Oblivionem et
ignorantiam non subjacere peccato, quoniam non secundum
voluntatem eveniunt, sed secundum necessitatem. » 
Cum David dicat, <hi>Delicta juventutis meae ne
memineris et ignorantiae meae <note>(Psal. XXIV, 7)</note>
            </hi>: et cum
in lege sacrificia pro ignorantia sicut pro peccato offerantur <note>(Levit. IV)</note>.
In decimo capitulo,  « Non esse liberum
arbitrium, si Dei indigeat auxilio, quoniam in
propria voluntate habet unusquisque aut facere aliquid,
aut non facere. »  In duodecimo capitulo,  « Victoriam
nostram non ex Dei esse adjutorio, sed ex libero arbitrio: » 
quod inferre dictus est his verbis,  « Nostra est
victoria, quoniam propria voluntate arma suscepimus;
sicut e contrario nostrum est quando vincimur,
quoniam armari propria voluntate contempsimus. »  Et
de apostolo Petro posuit testimonium,  « divinae nos
esse consortes naturae »  <note>(II Petr. I, 4)</note>. Et syllogismum
facere dicitur:  « Quoniam si anima non potest
esse sine peccato, ergo et Deus subjacet peccato,
cujus pars, hoc est anima, peccato obnoxia est. »  In
tertio decimo capitulo dicit,  « Quoniam poenitentibus
venia non datur secundum gratiam et misericordiam
Dei, sed secundum merita et laborem eorum, qui per
poenitentiam digni fuerint misericordia. » 
</p>
          </div3>
        </div2>

<div2>
          <head>CAPUT XIX.</head>
<div3>
            <head>43.</head>
            <p>
 His recitatis Synodus dixit:
 « Quid ad haec quae lecta sunt capitula dicit praesens
Pelagius monachus? Hoc enim reprobat sancta Synodus,
et sancta Dei catholica Ecclesia. »  Pelagius respondit:
 « Iterum dico quia haec et secundum ipsorum
testimonium non sunt mea; pro quibus, ut dixi,
satisfactionem non debeo: quae vero mea esse confessus
sum, haec recta esse affirmo: quae autem dixi
non esse mea, secundum judicium sanctae Ecclesiae
reprobo, anathema dicens omni contravenienti et
<pb n="0346"/>
contradicenti sanctae catholicae Ecclesiae doctrinis.
Ego enim in unius substantiae Trinitatem credo, et
omnia secundum doctrinam sanctae catholicae Ecclesiae:
si quis vero aliena ab hac sapit, anathema
sit. » 
</p>
          </div3>
        </div2>

<div2>
          <head>CAPUT XX.</head>
<div3>
            <head>44.</head>
            <p>
 Synodus dixit:  « Nunc quoniam
satisfactum est nobis prosecutionibus praesentis
Pelagii monachi, qui quidem piis doctrinis consentit,
contraria vero Ecclesiae fidei reprobat et anathematizat,
communionis ecclesiasticae eum esse et
catholicae confitemur. » 
</p>
          </div3>
        </div2>

<div2>
          <head>CAPUT XXI.</head>
<div3>
            <head>45.</head>
            <p>
 Si ista sint gesta, quibus
amici Pelagii gaudent eum esse purgatum: nos, quoniam
erga se nostram quoque amicitiam, prolatis
etiam familiaribus epistolis nostris, atque in hoc judicio
recitatis, quas insertas continent gesta, satis
probare curavit, salutem quidem ejus in Christo cupimus
et optamus; de ista vero ejus purgatione, quae
magis creditur, quam liquido demonstratur, gaudere
temere non debemus. Neque hoc dicens, judicum arguo
vel negligentiam, vel conniventiam, vel, quod ab
eis longe abhorrere certissimum est, impiorum dogmatum
conscientiam: sed eorum judicio pro merito
approbato atque laudato, Pelagius tamen apud eos
quibus amplius certiusque notus est, non mihi videtur
esse purgatus. Illi enim tanquam de ignoto judicantes,
his praesertim absentibus qui contra eum
libellum dederant, hominem quidem diligentius examinare
minime potuerunt: haeresim tamen ipsam, si
eorum sequantur judicium qui pro ejus perversitate
certabant, penitus peremerunt. Illi autem qui bene
sciunt quae Pelagius docere consuevit, sive qui ejus
disputationibus restiterunt, sive qui ex ipso errore se
liberatos esse gratulantur, quomodo possunt eum
non habere suspectum, quando ejus non simplicem
confessionem praeterita errata damnantem, sed talem
confessionem legunt, quasi nunquam aliter senserit,
quam isto judicio in ejus est responsionibus approbatum?
</p>
          </div3>
        </div2>

<div2>
          <head>CAPUT XXII.</head>
<div3>
            <head>46.</head>
            <p>
 Nam, ut de me ipso potissimum
dicam, prius absentis et Romae constituti
Pelagii nomen cum magna ejus laude cognovi: postea
coepit ad nos fama perferre, quod adversus Dei gratiam
disputaret; quod licet dolerem, et ab eis mihi
diceretur quibus crederem, ab ipso tamen tale aliquid,
vel in ejus aliquo libro nosse cupiebam, ut si
inciperem redarguere, negare non posset. Postea vero
quam in Africam venit, me absente, nostro, id est,
Hipponensi littore exceptus est, ubi omnino, sicut
comperi a nostris, nihil ab illo hujusmodi auditum
est: quia et citius quam putabatur, inde profectus
est. Postmodum ejus faciem Carthagine, quantum
recolo, semel vel iterum vidi, quando cura Collationis,
<pb n="0347"/>
quam cum haereticis Donatistis habituri eramus,
occupatissimus fui: ille vero etiam ad transmarina
properavit. Interea per ora eorum qui ejus discipuli
ferebantur, dogmata ista fervebant: ita ut Coelestius
ad ecclesiasticum judicium perveniret, et reportaret
dignam sua perversitate sententiam. Salubrius sane
adversus eos agi putabamus, si hominum nominibus
tacitis, ipsi refutarentur et redarguerentur errores,
atque ita metu potius ecclesiastici judicii corrigerentur
homines, quam ipso judicio punirentur. Nec libris
igitur adversus mala illa disserere, nec popularibus
tractatibus cessabamus.
</p>
          </div3>
        </div2>

<div2>
          <head>CAPUT XXIII.</head>
<div3>
            <head>47.</head>
            <p>
 Cum vero mihi etiam liber
ille datus esset a servis Dei, bonis et honestis viris
Timasio et Jacobo, ubi apertissime Pelagius objectam
sibi a se ipso tanquam ab adversario, unde jam grandi
invidia laborabat, de Dei gratia quaestionem non
aliter sibi solvere visus est, nisi ut naturam cum libero
arbitrio conditam, Dei diceret gratiam; aliquando,
idque tenuiter, nec aperte, ei conjungens vel legis,
adjutorium, vel remissionem etiam peccatorum: tum
vero sine ulla dubitatione mihi claruit, quam esset
christianae saluti venenum illius perversitatis inimicum.
Nec sic tamen operi meo, quo eumdem librum
refelli, Pelagii nomen inserui: facilius me existimans
profuturum, si servata amicitia, adhuc ejus verecundiae
parcerem, cujus litteris jam parcere non deberem.
Hinc est, quod nunc moleste fero, in hoc judicio
dixisse illum quodam loco,  « Anathematizo illos qui
sic tenent, aut aliquando tenuerunt. »  Suffecerat dicere,
 « qui sic tenent; »  ut eum crederemus esse correctum:
cum vero addidit,  « aut aliquando tenuerunt; » 
primum, quam injuste damnare immeritos
ausus est, qui illo, quem sive aliis, sive ipso doctore
didicerant, errore caruerunt? Deinde, quis eorum qui
eum ista non solum aliquando tenuisse, verum etiam
docuisse noverunt, non merito suspicetur, simulate
anathematizasse qui haec tenent, cum eodem modo
anathematizare non dubitavit qui haec aliquando tenuerunt,
in quibus eum ipsum recordabuntur magistrum?
Ecce, ut alios taceam, Timasium et Jacobum,
quibus oculis, qua fronte conspiciet, suos et dilectores,
et aliquando discipulos, ad quos librum scripsi, ubi
libro ejus respondi? qui certe quemadmodum mihi
rescripserint, tacendum et praetereundum non putavi;
sed exemplum litterarum subter annexui.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>48.</head>
            <p>
 « Domino vere beatissimo,
et merito venerabili patri episcopo Augustino, Timasius
et Jacobus, in Domino salutem. Ita nos refecit et
recreavit gratia Dei ministrata per verbum tuum, ut
prorsus germane dicamus, <hi>Misit verbum suum, et sanavit
eos <note>(Psal. CVI, 20)</note>
            </hi>, domine beatissime, et merito
venerabilis pater. Sane ea diligentia ventilasse Sanctitatem
tuam textum ejusdem libelli reperimus, ut ad
singulos apices responsa reddita stupeamus, sive in
his quae refutare, detestari, ac fugere deceat christianum;
<pb n="0348"/>
sive in illis, in quibus non satis invenitur errasse;
quamvis, nescio qua calliditate, in ipsis quoque
gratiam Dei credidit supprimendam. Sed unum est
quod nos in tanto beneficio afficit, quia tarde hoc tam
praeclarum gratiae Dei munus effulsit. Siquidem contigit
absentes fieri quosdam, quorum caecitati ista
tam perspicuae veritatis illustratio deberetur; ad quos,
etsi tardius, non diffidimus propitio Deo eamdem
gratiam pervenire, qui vult omnes homines salvos
fieri, et ad agnitionem veritatis venire <note>(I Tim. II, 4)</note>.
Nos vero, etsi olim spiritu charitatis, qui in te est,
docti, subjectionem ejus abjecerimus erroris, in
hoc etiam nunc gratias agimus, quod haec quae ante
credidimus, nunc aliis aperire didicimus, viam facilitatis
 uberiore Sanctitatis tuae sermone pandente. <hi>Et alia manu:</hi> 
 Incolumem Beatitudinem tuam, nostrique
memorem, misericordia Dei nostri glorificet in
aeternum »  <note>(Epist. 168, inter Augustinianas)</note>.
</p>
          </div3>
        </div2>

<div2>
          <head>CAPUT XXV.</head>
<div3>
            <head>49.</head>
            <p>
 Si ergo et iste confiteretur,
ita in hoc errore se fuisse aliquando, ut hominem
praeoccupatum, sed nunc anathematizare qui haec
tenent; quisquis ei non gratularetur, tenente
jam illo viam veritatis, ipse amitteret viscera
charitatis. Nunc vero parum est quod se non confessus
est ab ea peste liberatum, sed anathematizavit
insuper liberatos, qui eum sic diligunt, ut
etiam ipsum cupiant liberari: in quibus et isti sunt,
qui benevolentiam suam erga illum significaverunt,
his ad me datis litteris suis; nam et ipsum praecipue
cogitabant, cum dicerent, hoc se affici, quod tarde
illum librum scripserim?  « Siquidem contigit, »  inquiunt,
 « absentes fieri quosdam, quorum caecitati
ista tam perspicuae veritatis illustratio deberetur; ad
quos etsi tardius, »  inquiunt,  « non diffidimus propitio
Deo eamdem gratiam pervenire. »  Nomen quippe
vel nomina ipsi quoque adhuc tacenda putaverunt,
ut vivente amicitia, error potius moreretur amicorum.</p>
          </div3>
<div3>
            <head>50.</head>
            <p>
 At nunc si Pelagius Deum cogitat, si non est
ingratus ejus misericordiae, qui eum ad episcoporum
judicium propterea perduxit, ut haec anathemata defendere
postea non auderet, jamque detestanda et
abjicienda cognosceret, gratius accipiet litteras nostras,
quando expresso nomine ulcus sanandum potius
aperimus, quam illas, ubi cum dolorem facere timeremus,
tumorem, quod nos poenitet, augebamus. Si
autem mihi fuerit iratus, quam inique irascatur attendat,
et ut vincat iram, tandem aliquando Dei postulet
gratiam, quam in hoc judicio confessus est singulis
nostris actibus necessariam; ut veram consequatur,
illo adjuvante, victoriam. Quid enim ei prosunt tantae
ejus laudes in epistolis episcoporum, quas pro se commemorandas,
vel etiam legendas atque allegandas
putavit; quasi eum haec perversa sentire, omnes qui
vehementes et quodam modo ardentes ad bonam
<pb n="0349"/>
vitam exhortationes ejus audiebant, facile scire potuerint?
</p>
          </div3>
        </div2>

<div2>
          <head>CAPUT XXVI.</head>
<div3>
            <head>51.</head>
            <p>
 Et ego quidem in epistola
mea, quam protulit, non solum ab ejus laudibus temperavi;
sed etiam quantum potui, sine ejus commotione
quaestionis, de Dei gratia recte sapere admonui.
Dixi eum quippe in salutatione, Dominum: quod epistolari
more etiam non christianis quibusdam scribere
solemus; neque id mendaciter, quoniam omnibus ad
salutem, quae in Christo est, consequendam, debemus
quodam modo liberam servitutem. Dixi dilectissimum:
quod et nunc dico, etsi iratus fuerit, adhuc dicam;
quoniam nisi erga eum dilectionem tenuero, illo irascente,
ipse mihi magis nocebo. Dixi Desideratissimum;
quoniam valde cupiebam cum praesente aliquid
colloqui: jam enim audieram contra gratiam, qua
justificamur, quando hinc aliqua commemoratio fieret,
aperta cum contentione conari. Denique litterarum
ipsarum brevis textus hoc indicat: nam cum egissem
gratias, quod me scriptis suis exhilarasset, certum
faciendo de sua salute ac suorum, quos utique si correctos
volumus, etiam corporali salute salvos velle
debemus; mox ei bona optavi a Domino retribui, non
ad salutem corporis pertinentia, sed ea potius, quae
putabat esse, vel forte adhuc putat, in solo arbitrio
voluntatis et propria potestate posita, simul optans et
propter hoc vitam aeternam. Deinde quia litteris suis,
quibus respondebam, talia quaedam in me bona multum
benigneque laudaverat; etiam ibi petivi ab eo,
ut pro me oraret, quo potius a Domino talis fierem,
qualem me esse jam crederet: ut cum sic admonerem,
contra quod ille sapiebat, ipsam quoque justitiam,
quam in me laudandam putaverat, non esse volentis,
neque currentis, sed miserentis Dei <note>(Rom IX, 16)</note>.
Hoc est totum, quod brevis illa epistola mea continet,
eaque intentione dictata est: nam ita se habet:
</p>
          </div3>
        </div2>

<div2>
          <head>CAPUT XXVII <hi>et</hi> XXVIII.</head>
<div3>
            <head>52.</head>
            <p>
 « Domino dilectissimo,
et desideratissimo fratri Pelagio, Augustinus,
in Domino salutem. Gratias ago plurimum,
quod me litteris tuis exhilarare dignatus es, et certum
facere de salute vestra. Retribuat tibi Dominus bona,
quibus semper sis bonus, et cum illo aeterno vivas in
aeternum, domine dilectissime, et desideratissime
frater. Ego autem, etsi in me non agnosco praeconia
de me tua, quae tuae Benignitatis epistola continet;
benevolo tamen animo erga exiguitatem meam, ingratus
esse non possum: simul admonens, ut potius ores
pro me, quo talis a Domino fiam, qualem me jam
esse arbitraris. <hi>Et alia manu:</hi> Memor nostri, incolumis
Domino placeas, domine dilectissime, et desideratissime
frater »  <note>(Epist. 146)</note>.
</p>
          </div3>
        </div2>

<div2>
          <head>CAPUT XXIX.</head>
<div3>
            <head>53.</head>
            <p>
 In ipsa quoque subscriptione
quod posui, ut Domino placeat, magis hoc esse significavi
in ejus gratia, quam in sola hominis voluntate,
quando id nec hortatus sum, nec praecepi, nec docui,
sed optavi. Quemadmodum vero si hortarer, aut
praeciperem, vel docerem, pertinere hoc et ad
<pb n="0350"/>
liberum arbitrium demonstrarem, nec tamen Dei
gratiae derogarem: ita quia optavi, Dei quidem
commendavi gratiam, non tamen arbitrium voluntatis
exstinxi. Utquid ergo in hoc judicio protulit
hanc epistolam? secundum quam si ab initio sapuisset,
nullo modo fortassis, licet a bonis fratribus, sed
tamen perversitate disputationum ejus offensis, ad
episcopale judicium vocaretur. Porro autem, sicut
ego rationem de hac mea epistola reddidi; ita de suis,
si esset necesse, redderent quorum allegavit, dicentes
vel quid putaverint, vel quid ignoraverint, vel qua
ratione scripserint. Proinde Pelagius de quorumlibet
sanctorum amicitia se jactaverit, quorumlibet de suis
laudibus litteras legerit, quaelibet purgationis suae
gesta protulerit, nisi ea quae contra Dei gratiam, qua
vocamur et justificamur, posuisse in libris suis
idoneorum testium fide probatur, confessus anathematizaverit,
ac deinde contra haec ipsa scripserit
et disputaverit, nequaquam his quibus plenius notus
est, videbitur esse correctus.
</p>
          </div3>
        </div2>

<div2>
          <head>CAPUT XXX.</head>
<div3>
            <head>54.</head>
            <p>
 Jam enim, quae post hoc judicium
consecuta sint, quae hanc suspicionem magis
augeant, non tacebo. Pervenit in manus nostras nonnulla
epistola, quae ipsius Pelagii diceretur, scribentis
ad amicum suum quemdam presbyterum, qui eum
litteris, sicut eadem epistola continetur, benigne admonuerat,
ne per ejus occasionem se aliquis a corpore
Ecclesiae separaret. Ibi inter caetera, quae inserere
longum est, nec opus est, ait Pelagius:  « Quatuordecim
episcoporum sententia definitio nostra comprobata
est, qua diximus, posse hominem sine peccato
esse, et Dei mandata facile custodire si velit,
Quae sententia, »  inquit,  « contradictionis os confusione
perfudit, et omnem in malum conspirantem
societatem ab invicem separavit. »  Sive ergo istam
epistolam Pelagius vere scripserit, sive sub ejus nomine
a quocumque conficta sit, quis non videat, quemadmodum
hic error et de judicio ubi convictus atque
damnatus est, tanquam de victoria glorietur? Sic
enim posuit haec verba, quemadmodum leguntur in
libro ejus, qui Capitulorum vocatur, non quemadmodum
objecta sunt in judicio, vel ejus etiam responsione
repetita. Nam et illi qui objecerunt, nescio
qua incuria, minus posuerunt verbum, de quo non
parva est controversia. Posuerunt enim eum dixisse.
 « Posse hominem, si velit, esse sine peccato, et Dei
mandata custodire si velit: »  de facilitate nihil est
dictum. Deinde ipse respondens ait,  « Posse quidem
hominem esse sine peccato, et Dei mandata custodire,
si velit, diximus: »  neque ipse dixit,  « facile custodire; » 
sed tantummodo,  « custodire. »  Ita alio loco
inter illa de quibus me Hilarius consuluit, atque rescripsi,
sic objectum est:  « Posse hominem esse sine
peccato, si velit. »  Ad quod ipse ita respondit:  « Posse
quidem hominem sine peccato esse, dictum est superius. » 
Neque hic ergo, vel ab eis qui objecerunt,
<pb n="0351"/>
vel ab ipso qui respondit, additum est,  « facile. »  Superius
etiam in narratione sancti Joannis episcopi ita
commemoratum est:  « Illis, »  inquit,  « instantibus
et dicentibus, Quia haereticus est; dicit enim quoniam
potest homo, si voluerit, esse sine peccato: et de hoc
interrogantibus nobis eum, respondit, Non dixi quoniam
recepit natura hominis ut impeccabilis sit; sed
dixi quoniam qui voluerit pro propria salute laborare
et agonizare, ut non peccet et ambulet in praeceptis
Dei, habere eum hanc possibilitatem a Deo. Tunc
quibusdam susurrantibus et dicentibus, quod sine Dei
gratia diceret Pelagius posse hominem perfici: Culpans, » 
inquit,  « super hoc etiam intuli, quia et apostolus
Paulus multum laborans, sed non secundum
suam virtutem, sed secundum gratiam Dei, dixit, <hi>Amplius omnibus illis laboravi, non ego autem, sed
gratia Dei mecum</hi> 
 »  <note>(I Cor. XV, 10.)</note>: et caetera quae
jam commemoravi <note>(Supra, n. 37)</note>.</p>
          </div3>
<div3>
            <head>55.</head>
            <p>
 Quid sibi ergo vult, quod in hac epistola ita
gloriari ausi sunt, ut non solum possibilitatem non
peccandi, sed etiam facilitatem, sicut in libro Capitulorum
ejusdem Pelagii positum est, judicantibus quatuordecim
episcopis se persuasisse jactarent, cum
toties eadem objecta gestis atque repetita nusquam
hoc habere inveniantur? Quomodo enim etiam ipsi
defensioni et responsioni Pelagii non est hoc verbum
contrarium, cum et episcopus Joannes sic eum apud se
respondisse dixerit, ut  « eum vellet intelligi posse
non peccare, qui voluerit pro salute sua laborare et agonizare; » 
et ipse jam gestis agens seque defendens,
 « proprio labore et Dei gratia, »  dixerit,  « hominem
posse esse sine peccato? »  Quomodo ergo facile fit,
si laboratur ut fiat? Puto enim omnem sensum hominum
nobiscum agnoscere quod ubi labor est, facilitas
non est. Et tamen epistola carnalis ventositatis
et elationis volat, et gestorum tarditate procurata,
celeritate praecedens, in manus hominum praevolat,
ut quatuordecim episcopis orientalibus placuisse dicatur,
non solum  « posse esse hominem sine peccato,
et Dei mandata custodire, »  sed et  « facile custodire; »  nec nominato Deo juvante, sed tantum,  « si
velit: »  ut videlicet tacita, pro qua vehementissime
pugnabatur, divina gratia, restet, ut sola in epistola
legatur infelix, et se ipsam decipiens velut victrix, humana
superbia. Quasi non hoc se dixerit culpasse
Joannes episcopus, et velut giganteos montes adversus
supereminentiam gratiae coelestis structos tribus divinorum
testimoniorum tanquam fulminum ictibus
dejecisse: aut vero cum illo etiam caeteri episcopi judices,
vel mente, vel ipsis auribus ferrent Pelagium dicentem,
 « Posse quidem hominem sine peccato esse, et Dei
mandata custodire, si velit, diximus; »  nisi continuo
sequeretur,  « Hanc enim possibilitatem Deus illi
dedit »  (quod nesciebant illi, eum dicere de natura,
non de illa, quam in apostolica praedicatione noverant,
<pb n="0352"/>
gratia); ac deinde conjungeret,  « Non autem
diximus, quod inveniatur aliquis, ab infantia usque
ad senectam, qui nunquam peccaverit; sed quoniam
a peccatis conversus, proprio labore et Dei gratia
possit esse sine peccato. »  Quod etiam sua sententia
declararunt, dicentes, eum recte respondisse, hominem
cum adjutorio Dei et gratia posse esse sine peccato: » 
quid aliud metuentes, nisi ne hoc negando,
non possibilitati hominis, sed ipsi Dei gratiae facere
viderentur injuriam? Nec tamen definitum est, quando
fiat homo sine peccato, quod fieri posse adjuvante
Dei gratia, judicatum est: non est, inquam, definitum,
utrum in hac carne concupiscente adversus spiritum,
fuerit, vel sit, vel futurus sit aliquis, jam ratione
utens et voluntatis arbitrio, sive in ista frequentia
hominum, sive in solitudine monachorum, cui non
sit jam necessarium, non propter alios, sed etiam
propter se ipsum dicere in oratione, <hi>Dimitte nobis debita
nostra <note>(Matth. VI, 12)</note>
            </hi>: an vero tunc perficiatur
hoc donum, quando similes ei erimus, quando videbimus
eum, sicuti est <note>(I Joan. III, 2)</note>; quando dicetur,
non a pugnantibus, <hi>Video aliam legem in membris
meis repugnantem legi mentis meae <note>(Rom. VII, 23)</note>
            </hi>; sed
a triumphantibus, <hi>Ubi est, mors, victoria tua? ubi est,
mors, aculeus tuus <note>(I Cor. XV, 55)</note>
            </hi>? Quod non inter
Catholicos et haereticos, sed inter ipsos Catholicos
fortasse pacifice requirendum est.
</p>
          </div3>
        </div2>

<div2>
          <head>CAPUT XXXI.</head>
<div3>
            <head>56.</head>
            <p>
 Quomodo igitur credi potest,
Pelagium (si tamen haec epistola ejus est) et Dei
gratiam, quae neque natura est cum libero arbitrio,
neque legis scientia, neque tantum remissio peccatorum,
sed ea quae in singulis nostris est actibus necessaria,
veraciter fuisse confessum, et veraciter anathematizasse
quisquis contra ista sentiret; quando in
epistola sua et facilitatem posuit non peccandi, de
qua nulla in hoc judicio quaestio fuit, quasi judicibus
etiam de hoc verbo placuerit, et gratiam Dei non posuit,
quam confitendo et addendo, poenam ecclesiasticae
damnationis evasit?
</p>
          </div3>
        </div2>

<div2>
          <head>CAPUT XXXII.</head>
<div3>
            <head>57.</head>
            <p>
 Est et aliud quod silere non
debeo. In chartula defensionis suae, quam mihi per
quemdam Charum nostrum Hipponensem civem,
orientalem autem diaconum, misit, fecit aliquid, quod
aliter se habeat, quam gestis episcopalibus continetur.
Quod autem habent gesta, longe melius est ac
firmius, et omnino enodatius pro catholica veritate
contra illius haeresis pestem. Nam, cum eamdem
chartulam legerem, priusquam ad nos gesta venissent,
nesciebam ea ipsa verba posuisse, quibus, cum sibi
adesset, usus est in judicio: pauca enim, et non multum
aliter se habent, de quibus non nimis curo.
</p>
          </div3>
        </div2>

<div2>
          <head>CAPUT XXXIII.</head>
<p>Moleste autem ferebam, quod
aliquarum sententiarum Coelestii, quas cum gestis anathematizasse
perspicuum est, servasse sibi defensionem,
<pb n="0353"/>
potest videri. Nam earum quasdam suas negavit
esse, dicens tantummodo,  « pro eis non se debere
satisfactionem: »  anathematizare autem in eadem
chartula noluit, quae istae sunt:  « Adam mortalem esse
factum, qui sive peccaret, sive non peccaret, esset
moriturus. Quod peccatum Adae solum ipsum nocuerit
et non genus humanum. Quod lex sic mittat ad
regnum coelorum, quemadmodum et Evangelium.
Quod infantes nuper nati in illo statu sint, in quo fuit
Adam ante praevaricationem. Quod neque per mortem
vel praevaricationem Adae omne genus humanum
moriatur, neque per resurrectionem Christi omne gemus
humanum resurgat. Infantes, etiamsi non baptizentur,
habere vitam aeternam. Divites baptizatos,
nisi omnibus abrenuntiaverint, si quid boni videntur
facere, non illis reputari, neque habituros illos regnum
coelorum » . Ad ista quippe in chartula illa
ita respondit:  « Haec omnia secundum ipsorum testimonium
a me dicta non sunt, nec pro eis debeo satisfactionem. » 
In gestis autem ad cadem ipsa ita locutus
est:  « Secundum ipsorum testimonium a me
dicta non sunt, pro quibus ego satisfacere non debeo;
sed tamen ad satisfactionem sanctae Synodi anathematizo
eos qui sic tenent, aut aliquando tenuerunt. » 
Cur ergo non ita et in illa chartula scriptum est? Non
multum, ut opinor, atramenti, nec litterarum, nec
morae, nec ipsius chartulae, si ita fieret, impenderetur.
Sed quis non credat id fuisse procuratum, ut tanquam
pro gestorum illorum breviatione, ista charta usquequaque
discurreret? ubi putaretur, non esse ablatam
quamlibet earum sententiarum defendendi licentiam,
quod ei tantummodo objectae, nec ejus probatae fuissent,
non tamen anathematizatae atque damnatae.</p>
<div3>
            <head>58.</head>
            <p>
 Postea etiam de libro Coelestii capitula sibi
objecta in eadem chartula multa congessit; neque his
intervallis quae continent gesta, duas responsiones,
quibus eadem capitula anathematizavit, sed unam
simul omnibus subdidit. Quod studio brevitatis factum
putarem, nisi plurimum ad id quod nos movet, interesse
perspicerem. Ita enim clausit:  « Iterum dico,
quoniam ista et secundum eorum testimonium non
sunt mea, pro quibus, ut dixi, satisfactionem non debeo;
quae autem mea esse confessus sum, haec recte
me dicere affirmo: quae autem dixi mea non esse,
secundum judicium sanctae Ecclesiae reprobo, anathema
dicens omni contravenienti sanctae et catholicae
Ecclesiae doctrinis; similiter et his qui falsa fingentes,
nobis calumniam commoverunt. »  Hunc ultimum
versum non habent gesta, sed nihil ad rem de qua
solliciti esse debemus. Sint enim prorsus anathema
et hi qui falsa fingentes, eis calumniam commoverunt.
Sed cum primum legi,  « Quae autem dixi mea
non esse, secundum judicium sanctae Ecclesiae reprobo: » 
factum illud esse judicium Ecclesiae nesciens,
quoniam hic tacitum est, et gesta non legeram, nihil
aliud existimavi, quam eum fuisse pollicitum hoc se
<pb n="0354"/>
de his sensurum esse capitulis, quod Ecclesia jam
non judicasset, sed quandoque judicaret, et ea se reprobaturum,
quae illa jam non reprobasset, sed quandoque
reprobaret; ut ad hoc pertineret etiam quod
adjunxit,  « anathema dicens omni contravenienti vel
contradicenti sanctae catholicae Ecclesiae doctrinis. » 
Verum autem, ut gesta testantur, jam de his ecclesiasticum
judicium ab episcopis quatuordecim factum
erat, secundum quod judicium se dixit ista omnia reprobare,
et anathema dicere his qui talia sentiendo,
contra judicium veniunt, quod jam factum fuisse gesta
indicant. Jam enim dixerant judices,  « Quid ad haec,
quae lecta sunt capitula, dicit praesens Pelagius monachus?
Haec enim reprobat sancta Synodus, et sancta
Dei catholica Ecclesia. »  Sed hoc qui nesciunt, et
istam chartam legunt, putant aliquid illorum licite
posse defendi, tanquam non fuerit judicatum catholicae
contrarium esse doctrinae, paratumque se Pelagius
dixerit, id de his rebus sapere, quod Ecclesia
non judicavit, sed judicaverit. Non itaque sic scripsit
in ea, de qua nunc agimus chartula, ut agnosceretur
quod habet gestorum fides, omnia scilicet illa dogmata,
quibus eadem haeresis proserpebat, et contentiosa
convalescebat audacia, ecclesiastico judicio praesidentibus
quatuordecim episcopis esse damnata. Quam
rem, si ut est, innotescere timuit, se potius corrigat,
quam nostrae licet serae vigilantiae qualicumque succenseat.
Si autem hoc eum timuisse falsum est, et
sicut homines suspicamur, ignoscat, dum tamen ea
quae gestis, quibus auditus est, anathematizata et reprobata
sunt, de caetero oppugnet; ne parcendo
illis, non solum haec antea credidisse, sed credere
videatur.
</p>
          </div3>
        </div2>

<div2>
          <head>CAPUT XXXIV.</head>
<div3>
            <head>59.</head>
            <p>
 Proinde istum librum, in
tam gravi et grandi causa non frustra fortasse prolixum,
ob hoc ad tuam Venerationem scribere volui,
ut si tuis sensibus non displicuerit, auctoritate potius
tua, quae longe major est quam nostrae exiguitatis industria,
quibus necessarium existimaverit, innotescat,
ad eorum vanitates contentionesque opprimendas, qui
putant absoluto Pelagio, judicibus episcopis orientalibus
illa dogmata placuisse, quae adversum christianam
fidem, et Dei gratiam qua vocamur et justificamur,
perniciosissime pullulentia, christiana semper
veritas damnat, et istorum etiam quatuordecim episcoporum
auctoritate damnavit, quae simul et Pelagium,
nisi ab illo essent anathematizata, damnasset.
Nunc jam, quoniam reddidimus homini curam fraternae
charitatis, et de illo ac pro illo nostram sollicitudinem
fideliter prompsimus, videamus quomodo breviter
possit adverti, etiam illo, quod clarum, apud homines
absoluto, haeresim tamen ipsam divino judicio
semper damnabilem, etiam judicio quatuordecim episcoporum
orientalium esse damnatam.
</p>
          </div3>
        </div2>

<div2>
          <head>CAPUT XXXV.</head>
<div3>
            <head>60.</head>
            <p>
 Haec est illius judicii postrema
sententia. Synodus dixit:  « Nunc quoniam satisfactum est nobis prosecutionibus praesentis Pelagii
monachi, qui quidem piis doctrinis consentit, contraria
vero Ecclesiae fidei reprobat et anathematizet,
<pb n="0355"/>
communionis ecclesiasticae eum esse et catholicae
confitemur. »  Duo quaedam satis perspicua de Pelagio
monacho sancti episcopi judices suae sententiae brevitate
complexi sunt: unum quidem  « piis eum consentire
doctrinis; »  alterum autem,  « Ecclesiae fidei
reprobare et anathematizare contraria. »  Pelagius
propter haec duo  « communionis ecclesiasticae et catholicae » 
pronuntiatus est. Quibus ergo verbis ejus
interim, quantum homines in praesentia de manifestis
judicare potuerunt, utrumque claruerit, omnia breviter
recapitulando videamus. In his enim sibi objectis,
quae sua non esse respondit, dictus est reprobare et
anathematizare contraria. Breviter ergo totam istam
causam ita, si possumus, colligamus.</p>
          </div3>
<div3>
            <head>61.</head>
            <p>
 Quoniam necesse erat impleri quod praedixit apostolus
Paulus, <hi>Oportet et haereses esse, ut probati manifesti
fiant in vobis <note>(I Cor. XI, 19)</note>
            </hi>: post veteres haereses,
invecta etiam modo haeresis est, non ab episcopis,
seu presbyteris, vel quibuscumque clericis; sed a
quibusdam veluti monachis, quae contra Dei gratiam,
quae nobis est per Jesum Christum Dominum nostrum,
tanquam defendendo liberum arbitrium, disputaret,
et conaretur christianae fidei firmamentum evertere,
de quo scriptum est, <hi>Per unum hominem mors, et per
unum hominem resurrectio mortuorum: sicut enim in
Adam omnes moriuntur, sic et in Christo omnes vivificabuntur <note>(Id. XV, 21, 22)</note>
            </hi>:
et in actibus nostris Dei
adjutorium denegaret, dicendo,  « ut non peccemus,
impleamusque justitiam, posse sufficere naturam humanam,
quae condita est cum libero arbitrio; eamque
esse Dei gratiam, quia sic conditi sumus, ut hoc voluntate
possimus, et quod adjutorium legis mandatorumque
suorum dedit, et quod ad se conversis peccata
praeterita ignoscit; »  in his solis esse Dei gratiam
deputandam, non in adjutorio nostrorum actuum singulorum.
 « Posse enim hominem esse sine peccato, et
mandata Dei facile custodire, si velit. » </p>
          </div3>
<div3>
            <head>62.</head>
            <p>
 Ista haeresis cum plurimos decepisset, et fratres,
quos non deceperat, conturbaret; Coelestius quidam
talia sentiens, ad judicium Carthaginensis Ecclesiae
perductus, episcoporum sententia condemnatus est.
Deinde post aliquot annos Pelagio, qui magister ejus
perhiberetur, cum ista haeresis fuisset objecta, ad
episcopale judicium etiam ipse pervenit: recitatisque
omnibus quae in libello contra eum dato Heros
et Lazarus episcopi Galli posuerant; illis quidem absentibus,
et de aegritudine unius eorum excusantibus,
Pelagium ad omnia respondentem, quatuordecim
episcopi provinciae Palaestinae secundum responsiones
ejus alienum a perversitate hujus haeresis pronuntiarunt;
eam tamen haeresim sine ulla dubitatione damnantes.
Approbaverunt enim secundum quod ille ad
ea quae objecta sunt, respondebat,  « adjuvari hominem
per legis scientiam ad non peccandum, sicut scriptum
<pb n="0356"/>
est. <hi>Legem in adjutorium dedit illis</hi> »  <note>(Isai. VIII, 20, sec.
LXX)</note>. Non tamen ex hoc eamdem legis scientiam
illam Dei gratiam esse approbaverunt, de qua scriptum
est, <hi>Quis me liberabit de corpore mortis hujus?
Gratia Dei per Jesum Christum Dominum nostrum <note>(Rom. VII, 24, 25)</note>
            </hi>.
Nec ideo dixisse Pelagium,
 « Omnes voluntate sua regi, »  ut non eos regeret
Deus: respondit enim,  « Hoc se dixisse propter liberum
arbitrium, cui Deus adjutor est eligenti bona;
hominem vero peccantem ipsum esse in culpa, quasi
liberi arbitrii. »  Approbarunt etiam,  « iniquis et
peccatoribus in die judicii non esse parcendum, sed
aeternis eos ignibus puniendos. »  Quoniam  « hoc se » 
ille  « secundum Evangelium dixisse, »  respondit,
 « ubi scriptum est, <hi>Isti ibunt in supplicium aeternum;
justi autem, in vitam aeternam</hi> »  <note>(Matth. XXV, 46)</note>. Non
autem dixerat, omnes peccatores ad aeternum pertinere
supplicium, ut merito contra Apostolum dixisse
videretur, qui quosdam salvos ait futuros, <hi>sic tamen
quasi per ignem <note>(I Cor. III, 15)</note>
            </hi>. « Regnum coelorum » 
ideo approbaverunt  « etiam in Vetere Testamento esse
promissum, »  quoniam testimonium dedit de propheta
Daniele, ubi dictum est, <hi>Et accipient sancti regnum
Altissimi <note>(Dan. VII, 18)</note>
            </hi>. Hoc loco Vetus Testamentum
intelligentes ab illo appellatum, non illud solum quod
factum est in monte Sina; sed Scripturas omnes canonicas
ante adventum Domini ministratas. « Posse » 
autem  « hominem esse sine peccato, si velit, »  non
sic approbatum est, quomodo ab illo in libro suo positum
videbatur, tanquam hoc in sola potestate esset
hominis per liberum arbitrium; hoc quippe arguebatur
sensisse dicendo,  « si velit: »  sed quomodo nunc
ipse respondit; imo quomodo id brevius et apertius
judices episcopi sua interlocutione commemoraverunt,
hominem cum adjutorio Dei et gratia posse esse sine
peccato. Nec tamen definitum est, quando istam perfectionem
sancti assecuturi sunt, utrum in corpore
mortis hujus, an quando absorbebitur mors in victoriam.</p>
          </div3>
<div3>
            <head>63.</head>
            <p>
 Ex iis etiam, quae Coelestium dixisse vel scripsisse,
tanquam dogmata discipuli ejus, sunt objecta
Pelagio; sua quaedam et ipse cognovit, sed aliter se,
quam objiciebantur, sensisse respondit. Hinc est illud,
 « Quod ante adventum Christi vixerunt quidam sancte
ac juste: »  Coelestius autem dixisse perhibebatur,
 « quod sine peccato fuerint. »  Item objectum est,
dixisse Coelestium,  « Ecclesiam esse sine macula et
ruga. »  Pelagius autem dixit,  « dictum a se quidem,
sed ita, quoniam lavacro ab omni macula et ruga purgatur
Ecclesia, quam velit Dominus ita permanere. » 
Item illud dictum a Coelestio,  « Quoniam plus faciamus,
quam in Lege et Evangelio jussum est. »  Pelagius
autem  « de virginitate se dixisse »  respondit,
 « de qua Paulus dicit, <hi>Praeceptum Domini non habeo</hi> »  <note>(I
Cor. VII, 25)</note>. Item objectum est, affirmare Coelestium,
 « Unumquemque hominem posse habere omnes
<pb n="0357"/>
virtutes et gratias, »  ac sic auferri diversitatem gratiarum,
quam Apostolus docet. Pelagius autem respondit,
 « Non se auferre gratiarum diversitatem; sed
dicere, donare Deum ei, qui fuerit dignus accipere,
omnes gratias, sicut Paulo apostolo donavit. » </p>
          </div3>
<div3>
            <head>64.</head>
            <p>
 Has ex nomine Coelestii quatuor sententias non
sic approbaverunt episcopi judices, sicut eas Coelestius
sensisse dicebatur: sed sicut de his respondit
Pelagius. Viderunt enim, quod aliud sit sine peccato
esse, aliud sancte et juste vivere, sicut etiam ante
adventum Christi quosdam vixisse Scriptura testatur.
Et quamvis non sit hic Ecclesia sine macula et ruga;
tamen eam et lavacro regenerationis ab omni macula
rugaque purgari, et eam ita velle Dominum permanere:
nam et ita permanebit, quia sine macula et
ruga utique in aeterna felicitate regnabit. Et quod
perpetua virginitas, quae praecepta non est, sine dubio
plus sit, quam conjugalis pudicitia, quae praecepta est;
quamvis in multis virginitas perseveret, qui tamen
non sunt sine peccato. Et quod eas omnes gratias,
quas loco uno commemorat, habuit apostolus Paulus:
quas tamen eum dignum fuisse accipere, aut non secundum
merita, sed potius secundum praedestinationem
aliquo modo intelligere potuerunt; ipse enim
dicit, <hi>Non sum dignus,</hi> vel, <hi>non sum idoneus vocari
apostolus <note>(I Cor. XV, 9)</note>
            </hi>: aut eorum intentionem subterfugit
verbum, quod Pelagius quemadmodum posuerit,
ipse viderit. Haec sunt in quibus episcopi Pelagium
pronuntiaverunt piis consentire doctrinis.</p>
          </div3>
<div3>
            <head>65.</head>
            <p>
 Nunc similiter recapitulando illa paulo attentius
videamus, quae illum contraria reprobare et anathematizare
dixerunt. In hoc enim potius tota haeresis
ista consistit. Exceptis ergo illis, quae in adulatione
nescio cujus viduae in libris suis posuisse dictus
est, quae ille  « neque in libris suis esse, neque talia
unquam se dixisse »  respondit;  « et eos qui talia saperent,
non tanquam haereticos, sed tanquam stultos
anathematizavit: »  haec sunt quibus haeresis illius
dumeta quotidie pullulare, imo jam silvescere dolebamus.
 « Adam mortalem factum, qui sive peccaret,
sive non peccaret, moriturus esset. Quod peccatum
Adae ipsum solum laeserit, et non genus humanum.
Quod Lex sic mittat ad regnum, quemadmodum et
Evangelium. Quod infantes nuper nati in illo statu
sint, in quo Adam fuit ante praevaricationem. Quod
neque per mortem vel praevaricationem Adae omne
genus hominum moriatur, neque per resurrectionem
Christi omne genus hominum resurgat. Quod infantes,
etsi non baptizentur, habeant vitam aeternam.
Quod divites baptizati, nisi omnibus abrenuntient, si
quid boni visi fuerint facere, non eis reputetur, neque
regnum Dei possint habere. Quod gratia Dei et
adjutorium non ad singulos actus detur; sed in libero
arbitrio sit, et in lege atque doctrina. Quod Dei
gratia secundum merita nostra detur; et propterea
ipsa gratia in hominis sit posita voluntate, sive dignus
fiat, sive indignus. Quod filii Dei non possint vocari,
<pb n="0358"/>
nisi omnino absque peccato fuerint effecti.
Quod oblivio et ignorantia non subjaceant peccato;
quoniam non eveniant secundum voluntatem,
sed secundum necessitatem. Quod non sit liberum
arbitrium, si indigeat auxilio Dei; quoniam
propriam voluntatem habeat unusquisque aut facere
aliquid, aut non facere. Quod victoria nostra ex Dei
non sit adjutorio, sed ex libero arbitrio. Quod ex illo,
quod ait Petrus, divinae nos esse consortes naturae,
consequens sit ut ita possit esse anima sine peccato,
quemadmodum Deus. »  Hoc enim in undecimo capitulo
libri, non quidem habentis auctoris sui titulum,
sed qui perhibetur esse Coelestii, his verbis positum
ipse legi:  « Quomodo quispiam, »  inquit,  « illius rei
consortium suscepit, a cujus statu et virtute esse extraneus
definitur? »  Ideo fratres qui haec objecerunt,
sic eum intellexerunt, tanquam ejusdem naturae animam
et Doum, et partem Dei dixerit animam: sic
enim acceperunt, quod ejusdem status atque virtutis
eam esse cum Deo senserit. In extremo autem objectorum
positum est:  « Quod poenitentibus venia non
detur secundum gratiam et misericordiam Dei, sed
secundum meritum et laborem eorum, qui per poenitentiam
digni fuerint misericordia. »  Haec omnia, et
si quae argumentationes ad ea confirmanda interpositae
sunt, sua negantem, et anathematizantem Pelagium
judices approbaverunt: et ideo pronuntiaverunt,
eum contraria ecclesiasticae fidei reprobando et
anathematizando, damnasse. Ac per hoc quomodolibet
ea Coelestius posuerit aut non posuerit, vel Pelagius
senserit aut non senserit, tanta mala tam novae
hujus haeresis illo ecclesiastico judicio damnata
gaudeamus, et Deo gratias agamus, laudesque dicamus.</p>
          </div3>
<div3>
            <head>66.</head>
            <p>
 De his autem quae post hoc judicium ibi a nescio
quo cuneo perditorum, qui valde in perversum
perhibentur Pelagio suffragari, incredibili audacia
perpetrata dicuntur, ut Dei servi et ancillae ad curam
sancti Hieronymi presbyteri pertinentes, sceleratissima
caede afficerentur, diaconus occideretur, aedificia
monasteriorum incenderentur, vix ipsum ab hoc impetu
atque incursu impiorum in Dei misericordia turris
munitior fueretur; tacendum nobis potius video,
et exspectandum quid illic fratres nostri episcopi
de his tantis malis agendum existiment, a quibus eos
dissimulare posse, quis credat? Impia quippe dogmata
hujuscemodi hominum, a quibuslibet Catholicis, etiam
qui ab illis terris longe absunt, redarguenda sunt; ne
ubicumque nocere possint, quo pervenire potuerint:
impia vero facta, quorum coercitio ad episcopalem
<pb n="0359"/>
pertinet disciplinam, ubi committuntur,
ibi potissimum a praesentibus vel in proximo constitutis,
diligentia pastorali et pia severitate plectenda
sunt. Nos itaque tam longe positi, optare debemus
his causis talem illic finem dari, de quo non
sit necesse ubilibet ulterius judicare; sed quae nobis
potius praedicare conveniat: ut animi omnium, qui
illorum scelerum fama usquequaque volitante graviter
vulnerati sunt, Dei misericordia consequente sanentur.
<pb n="0360"/>
Unde jam hujus libri terminus iste sit, qui, ut
spero, si sensibus tuis placere meruerit, adjuvante
Domino, utilis erit legentibus; tuo quam meo nomine
commendatior, et tua diligentia plurimis notior.

</p>
          </div3>
        </div2>
      </div1>
</body>
  </text>
</TEI>
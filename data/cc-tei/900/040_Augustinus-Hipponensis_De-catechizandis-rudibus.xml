<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De catechizandis rudibus</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DeCaRu</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De catechizandis rudibus</head>

<p>Rogatus Augustinus a diacono Carthaginensi, catechizandi artem docendam suscipit: ac primo praecepta tradit, ut id officii
non tantum certa methodo atque idonea ratione, sed etiam sine taedio et cum hilaritate impleatur. Postea revocatis ad
usum praeceptis, profert ipse in exemplum sermones, ad eum erudiendum qui christianus esse velit, comparatos duos,
longiorem unum, alterum brevissimum.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Rogatus a diacono Carthaginensi
scribit de catechizandis rudibus.</hi> Petisti me, frater
Deogratias, ut aliquid ad te de catechizandis
rudibus, quod tibi usui esset, scriberem. Dixisti
enim quod saepe apud Carthaginem, ubi diaconus es,
<pb n="0310"/>
ad te adducuntur, qui fide christiana primitus imbuendi
sunt, eo quod existimeris habere catechizandi
uberem facultatem, et doctrina fidei et suavitate
sermonis: te autem pene semper angustias
pati, idipsum quod credendo christiani sumus, quo
<pb n="0311"/>
pacto commode intimandum sit; unde exordienda,
quousque sit perducenda narratio; utrum exhortationem
aliquam terminata narratione adhibere debeamus,
an praecepta sola, quibus observandis cui loquimur
noverit christianam vitam professionemque
retineri. Saepe autem tibi accidisse confessus atque
conquestus es, ut in sermone longo et tepido tibi ipse
vilesceres essesque fastidio, nedum illi quem loquendo
imbuebas, et caeteris qui audientes aderant:
eaque te necessitate fuisse compulsum, ut ea me
quam tibi debeo charitate compelleres, ne gravarer inter
occupationes meas tibi de hac re aliquid scribere.</p>
          </div3>
<div3>
            <head>2.</head>
            <p>
 Ego vero non ea tantum quam familiariter tibi,
sed etiam quam matri Ecclesiae universaliter debeo,
charitate ac servitute compellor, si quid per
operam meam quam Domini nostri largitate possum
exhibere, idem eos Dominus quos mihi fratres fecit,
adjuvari jubet, nullo modo recusare, sed potius
prompta et devota voluntate suscipere. Quanto enim
cupio latius erogari pecuniam dominicam, tanto
magis me oportet, si quam dispensatores conservos
meos difficultatem in erogando sentire cognosco,
agere quantum in me est, ut facile atque expedite
possint, quod impigre ac studiose volunt.
</p>
          </div3>
        </div2>

<div2>
          <head>CAPUT II.</head>
<div3>
            <head>3.</head>
            <p>
 <hi>Sermo saepe qui audienti placet,
displicet dicenti: unde id contingat. Qui sermonem habet,
curet ut sine fastidio et hilariter dicat.</hi> Sed quod
ad tuam proprie considerationem pertinet, nolim te
moveri ex eo quod saepe tibi abjectum sermonem fastidiosumque
habere visus es. Fieri enim potest ut ei
quem instruebas non ita sit visum, sed quia tu aliquid
melius audiri desiderabas, eo tibi quod dicebas
videretur indignum auribus aliorum. Nam et mihi
prope semper sermo meus displicet. Melioris enim
avidus sum, quo saepe fruor interius, antequam eum
explicare verbis sonantibus coepero: quod ubi minus
quam mihi notus est evaluero, contristor linguam
meam cordi meo non potuisse sufficere. Totum enim
quod intelligo, volo ut qui me audit intelligat; et sentio
me non ita loqui, ut hoc efficiam: maxime quia
ille intellectus quasi rapida coruscatione perfundit
animum; illa autem locutio tarda et longa est, longeque
dissimilis: et dum ista volvitur, jam se ille in
secreta sua condidit: tamen quia vestigia quaedam
miro modo impressit memoriae, perdurant illa cum
syllabarum morulis; atque ex eisdem vestigiis sonantia
signa peragimus, quae lingua dicitur vel latina,
vel graeca, vel hebraea, vel alia quaelibet; sive cogitentur
haec signa, sive etiam voce proferantur; cum
illa vestigia nec latina, nec graeca, vel hebraea,
nec cujusque alterius gentis sint propria, sed ita
efficiantur in animo, ut vultus in corpore. Aliter
enim latine ira dicitur, aliter graece, aliter atque aliter
aliarum diversitate linguarum: non autem latinus
aut graecus est vultus irati. Non itaque omnes
gentes intelligunt, cum quisque dicit, Iratus sum, sed
<pb n="0312"/>
Latini tantum: at si affectus excandescentis animi exeat
in faciem, vultumque faciat, omnes sentiunt qui
intuentur iratum. Sed neque ita licet educere et quasi
exporrigere in sensum audientium per sonum vocis
illa vestigia, quae imprimit intellectus memoriae, sicut
apertus et manifestus est vultus: illa enim sunt intus
in animo, iste foris in corpore. Quapropter conjiciendum
est quantum distet sonus oris nostri ab illo ictu
intelligentiae, quando ne ipsi quidem impressioni memoriae
similis est. Nos autem plerumque in auditoris
utilitatem vehementer ardentes, ita loqui volumus,
quemadmodum tunc intelligimus, cum per ipsam intentionem
loqui non possumus: et quia non succedit,
angimur, et velut frustra operam insumamus,
taedio marcescimus; atque ex ipso taedio languidior
fit idem sermo, et hebetior quam erat, unde perduxit
ad taedium.</p>
          </div3>
<div3>
            <head>4.</head>
            <p>
 Sed mihi saepe indicat eorum studium, qui me
audire cupiunt, non ita esse frigidum eloquium
meum, ut videtur mihi: et eos inde aliquid utile
capere, ex eorum delectatione cognosco; mecumque
ago sedulo, ut huic exhibendo ministerio non
desim, in quo illos video bene accipere quod exhibetur.
Sic et tu, eo ipso quod ad te saepius adducuntur
qui fide imbuendi sunt, debes intelligere non
ita displicere aliis sermonem tuum ut displicet tibi:
nec infructuosum te debes putare, quod ea quae
cernis non explicas ita ut cupis; quando forte ut
cupis nec cernere valeas. Quis enim in hac vita nisi
in aenigmate et per speculum videt <note>(I Cor. XIII, 12)</note>?
Nec ipse amor tantus est, ut carnis disrupta caligine
penetret in aeternum serenum, unde utcumque fulgent
etiam ista quae transeunt. Sed quia boni proficiunt
de die in diem ad videndum diem sine volumine
coeli et sine noctis incursu, quem oculus non
vidit, nec auris audivit, nec in cor hominis ascendit <note>(Id. II, 9)</note>;
nulla major causa est cur nobis in imbuendis
rudibus noster sermo vilescat, nisi quia libet inusitate
cernere, et taedet usitate proloqui. Et re quidem
vera multo gratius audimur, cum et nos eodem
opere delectamur: afficitur enim filum locutionis
nostrae ipso nostro gaudio, et exit facilius atque acceptius.
Quapropter non arduum est negotium, ea
quae credenda insinuantur, praecipere unde et quousque
narranda sint; nec quomodo sit varianda narratio,
ut aliquando brevior, aliquando longior, semper
tamen plena atque perfecta sit; et quando breviore,
et quando longiore sit utendum: sed quibus
modis faciendum sit, ut gaudens quisque catechizet
(tanto enim suavior erit, quanto magis id potuerit), ea
cura maxima est. Et praeceptum quidem rei hujus in
promptu est. Si enim in pecunia corporali, quanto
magis in spirituali hilarem datorem diligit Deus <note>(II
Cor. IX, 7)</note>? Sed haec hilaritas ad horam ut adsit, ejus
est misericordiae qui ista praecepit. Itaque prius de
modo narrationis quod te velle cognovi, tum de praecipiendo
atque cohortando, postea de hac hilaritate
comparanda, quae Deus suggesserit, disseremus.
</p>
          </div3>
        </div2>

<div2>
          <head>CAPUT III.</head>
<div3>
            <head>5.</head>
            <p>
 <hi>Narratio plena quae fieri debeat
<pb n="0313"/>catechizando. Ad charitatis finem dirigenda narratio.
Scripturae veteres propter commendandum Christi adventum,
cujus finis charitas.</hi> Narratio plena est, cum
quisque primo catechizatur ab eo quod scriptum est, <hi>In principio fecit Deus coelum et terram 
 <note>(Gen. I, 1)</note>
            </hi>,
usque ad praesentia tempora Ecclesiae. Non tamen
propterea debemus totum Pentateuchum, totosque
Judicum et Regnorum et Esdrae libros, totumque
Evangelium et Actus Apostolorum, vel, si ad verbum
edidicimus, memoriter reddere, vel nostris verbis
omnia quae his continentur voluminibus narrando
evolvere et explicare; quod nec tempus capit, nec
ulla necessitas postulat: sed cuncta summatim generatimque
complecti, ita ut eligantur quaedam mirabiliora
quae suavius audiuntur, atque in ipsis articulis
constituta sunt, ut ea tanquam in involueris ostendere,
statimque a conspectu abripere non oporteat,
sed aliquantum immorando quasi resolvere atque
expandere, et inspicienda atque miranda offerre animis
auditorum; caetera vero celeri percursione inserendo
contexere. Ita et illa quae maxime commendari
volumus, aliorum submissione magis eminent; nec
ad ea fatigatus pervenit, quem narrando volumus excitare;
nec illius memoria confunditur, quem docendo
debemus instruere.</p>
          </div3>
<div3>
            <head>6.</head>
            <p>
 In omnibus sane non tantum nos oportet intueri
praecepti finem, quod est charitas de corde puro et
conscientia bona et fide non ficta <note>(I Tim. I, 5)</note>, quo ea
quae loquimur cuncta referamus; sed etiam illius
quem loquendo instruimus, ad id movendus atque
illuc dirigendus aspectus est. Neque enim ob aliud
ante adventum Domini scripta sunt omnia quae in
sanctis Scripturis legimus, nisi ut illius commendaretur
adventus, et futura praesignaretur Ecclesia, id
est, populus Dei per omnes gentes, quod est corpus
ejus; adjunctis atque annumeratis omnibus sanctis,
qui etiam ante adventum ejus in hoc saeculo vixerunt,
ita eum credentes venturum esse, sicut nos venisse.
Sicut enim Jacob manum prius, dum nasceretur,
emisit ex utero, qua etiam pedem praenascentis fratris
tenebat, deinde utique secutum est caput, tum demum
necessario membra caetera <note>(Gen. XXV, 25)</note>; sed
tamen caput non tantum ea membra quae secuta sunt,
sed etiam ipsam manum quae in nascendo praecessit,
dignitate ac potestate praecedit; et quamvis non tempore
apparendi, tamen naturae ordine prius est: ita
et Dominus Jesus Christus etsi antequam appareret
in carne, et quodam modo ex utero secreti sui ad
hominum oculos Mediator Dei et hominum homo procederet,
qui est super omnes Deus benedictus in saecula <note>(Rom. IX, 5)</note>,
praemisit in sanctis Patriarchis et
Prophetis quamdam partem corporis sui, qua velut
<pb n="0314"/>
manu se nasciturum esse praenuntians, etiam populum
praecedentem superbe, vinculis Legis tanquam digitis
quinque supplantavit <note>(quia et per quinque temporum
articulos praenuntiari venturus prophetarique
non destitit; et huic rei consonans per quem Lex data
est, quinque libros conscripsit: et superbi carnaliter
sentientes, et suam justitiam volentes constituere <hi>[Rom. X, 3]</hi>,
non aperta manu Christi repleti sunt benedictione,
sed constricta atque conclusa retenti
sunt: itaque illis obligati sunt pedes, et ceciderunt;
nos autem surreximus et erecti sumus <hi>[Psal. XIX, 9]</hi> )</note>:
quamvis ergo, ut dixi, praemiserit Dominus Christus
quamdam partem corporis sui in sanctis, qui eum
nascendi tempore praeierunt; tamen ipse est caput
corporis Ecclesiae <note>(Coloss. I, 18)</note>; illique omnes eidem
corpori cujus ille caput est cohaeserunt, credendo in
eum quem praenuntiabant. Non enim praecurrendo
divulsi sunt, sed adjuncti potius obsequendo. Nam
etsi manus a capite praemitti potest, connexio tamen
ejus sub capite est. Quapropter omnia quae ante
scripta sunt, ut nos doceremur scripta sunt <note>(Rom.
XV, 4)</note>, et figurae nostrae fuerunt, et <hi>in figura contingebant
in eis</hi>; <hi>scripta sunt autem propter nos, in quos
finis saeculorum obvenit <note>(I Cor. X, 11)</note>
            </hi>.
</p>
          </div3>
        </div2>

<div2>
          <head>CAPUT IV.</head>
<div3>
            <head>7.</head>
            <p>
 <hi>Praecipua causa adventus Christi,
charitatis commendatio. Ad dilectionem referenda esse
quae de Christo ex Scripturis narrantur in catechismo.</hi> 
Quae autem major causa est adventus Domini, nisi ut
ostenderet Deus dilectionem suam in nobis, commendans
eam vehementer? quia cum adhuc inimici essemus,
Christus pro nobis mortuus est <note>(Rom. V, 6-9)</note>.
Hoc autem ideo, quia finis praecepti et plenitudo legis,
charitas est <note>(I Tim. I, 5, et Rom. XIII, 10)</note>: ut et
nos invicem diligamus, et quemadmodum ille pro
nobis animam suam posuit, sic et nos pro fratribus
animam ponamus <note>(I Joan. III, 16)</note>; et ipsum Deum,
quoniam prior dilexit nos <note>(Id. IV, 10)</note>, et Filio suo
unico non pepercit, sed pro nobis omnibus tradidit
eum <note>(Rom. VIII, 32)</note>, si amare pigebat, saltem nunc
redamare non pigeat. Nulla est enim major ad amorem
invitatio, quam praevenire amando; et nimis durus
est animus qui dilectionem si nolebat impendere,
nolit rependere. Quod si in ipsis flagitiosis et sordidis
amoribus videmus, nihil aliud eos agere qui amari vicissim
volunt, nisi ut documentis quibus valent aperiant
et ostendant quantum ament; eamque imaginem
justitiae praetendere affectant, ut vicem sibi reddi quodam
modo flagitent ab eis animis quos illecebrare
moliuntur; ipsique ardentius aestuant, cum jam moveri
eodem igne etiam illas mentes quas appetunt
sentiunt: si ergo et animus qui torpebat, cum se
amari senserit excitatur, et qui jam fervebat, cum se
redamari didicerit magis accenditur; manifestum est
nullam esse majorem causam qua vel inchoetur vel
augeatur amor, quam cum amari se cognoscit qui
<pb n="0315"/>
nondum amat, aut redamari se vel posse sperat, vel
jam probat qui prior amat. Et si hoc etiam in turpibus
amoribus, quanto plus in amicitia? Quid enim
aliud cavemus in offensione amicitiae, nisi ne amicus
arbitretur quod eum vel non diligimus, vel minus diligimus
quam ipse nos diligit? Quod si crediderit,
frigidior erit in eo amore quo invicem homines mutua
familiaritate perfruuntur: et si non ita est infirmus,
ut haec illum offensio faciat ab omni dilectione
frigescere; in ea se tenet, qua non ut fruatur, sed ut
consulat diligit. Operae pretium est autem animadvertere,
quomodo, quanquam et superiores velint se
ab inferioribus diligi, eorumque in se studioso delectentur
obsequio, et quanto magis id senserint,
tanto magis eos diligant, tamen quanto amore exardescat
inferior, cum a superiore se diligi senserit. Ibi
enim gratior amor est, ubi non aestuat indigentiae siccitate,
sed ubertate beneficentiae profluit. Ille namque
amor ex miseria est, iste ex misericordia. Jam
vero si etiam se amari posse a superiore desperabat
inferior, ineffabiliter commovebitur in amorem, si ultro
ille fuerit dignatus ostendere quantum diligat eum
qui nequaquam sibi tantum bonum promittere auderet.
Quid autem superius Deo judicante, et quid desperatius
homine peccante? qui se tanto magis tuendum
et subjugandum superbis potestatibus addixerat,
quae beatificare non possunt, quanto magis desperaverat
posse sui curam geri ab ea potestate quae non
malitia sublimis esse vult, sed bonitate sublimis est.</p>
          </div3>
<div3>
            <head>8.</head>
            <p>
 Si ergo maxime propterea Christus advenit, ut
cognosceret homo quantum eum diligat Deus; et ideo
cognosceret, ut in ejus dilectionem a quo prior dilectus
est, inardesceret, proximumque illo jubente et
demonstrante diligeret, qui non proximum, sed longe
peregrinantem diligendo factus est proximus; omnisque
Scriptura divina quae ante scripta est, ad praenuntiandum
adventum Domini scripta est; et quidquid
postea mandatum est litteris et divina auctoritate firmatum,
Christum narrat, et dilectionem monet: manifestum
est non tantum totam Legem et Prophetas
in illis duobus pendere praeceptis dilectionis Dei
et proximi <note>(Matth. XXII, 40)</note>, quae adhuc sola Scriptura
sancta erat cum hoc Dominus diceret, sed etiam quaecumque
posterius salubriter conscripta sunt memoriaeque
mandata divinarum volumina Litterarum.
Quapropter in Veteri Testamento est occultatio Novi,
in Novo Testamento est manifestatio Veteris. Secundum
illam occultationem carnaliter intelligentes carnales,
et tunc et nunc poenali timore subjugati sunt.
Secundum hanc autem manifestationem spirituales, et
tunc quibus pie pulsantibus etiam occulta patuerunt,
et nunc qui non superbe quaerunt, ne etiam aperta
claudantur, spiritualiter intelligentes donata charitate
liberati sunt. Quia ergo charitati nihil adversius quam
invidentia; mater autem invidentiae superbia est:
<pb n="0316"/>
idem Dominus Jesus Christus, Deus homo, et divinae
in nos dilectionis indicium est, et humanae apud nos
humilitatis exemplum, ut magnus tumor noster majore
contraria medicina sanaretur. Magna est enim
miseria, superbus homo; sed major misericordia, humilis
Deus. Hac ergo dilectione tibi tanquam fine
proposito, quo referas omnia quae dicis, quidquid
narras ita narra, ut ille cui loqueris audiendo credat,
credendo speret, sperando amet.
</p>
          </div3>
        </div2>

<div2>
          <head>CAPUT V.</head>
<div3>
            <head>9.</head>
            <p>
 <hi>Accedens ad catechismum scrutandus
quo fine velit fieri christianus.</hi> De ipsa etiam severitate
Dei, qua corda mortalium saluberrimo terrore
quatiuntur, charitas aedificanda est; ut ab eo quem
timet, amari se gaudens, eum redamare audeat, ejusque
in se dilectioni, etiamsi impune posset, tamen
displicere vereatur. Rarissime quippe accidit, imo
vero nunquam, ut quisquam veniat volens fieri christianus,
qui non sit aliquo Dei timore perculsus. Si
enim aliquod commodum exspectando ab hominibus,
quibus se aliter placiturum non putat, aut aliquod
ab hominibus incommodum devitando, quorum offensionem
aut inimicitias reformidat, vult fieri christianus;
non fieri vult potius quam fingere. Fides enim
non res est salutantis corporis, sed credentis animi.
Sed plane saepe adest misericordia Dei per ministerium
catechizantis, ut sermone commotus jam fieri
velit quod decreverat fingere: quod cum velle coeperit,
tunc eum venisse deputemus. Et occultum quidem
nobis est quando veniat animo, quem jam
corpore praesentem videmus: sed tamen sic cum eo
debemus agere, ut fiat in illo haec voluntas, etiamsi
non est. Nihil enim deperit, quando si est, utique
tali nostra actione firmatur, quamvis quo tempore,
vel qua hora coeperit, ignoremus. Utile est sane ut
praemoneamur antea, si fieri potest, ab iis qui eum
norunt, in quo statu animi sit, vel quibus causis
commotus ad suscipiendam religionem venerit. Quod
si defuerit alius a quo id noverimus, etiam ipse interrogandus
est, ut ex eo quod responderit ducamus
sermonis exordium. Sed si ficto pectore accessit,
humana commoda cupiens, vel incommoda fugiens,
utique mentiturus est: tamen ex eo ipso quod mentitur,
capiendum est principium; non ut refellatur
ejus mendacium, quasi tibi certum sit, sed ut si
dixerit eo proposito se venisse quod vere approbandum
est, sive ille verum sive falsum dicat, tale tamen
propositum quali se venisse respondit, approbantes
atque laudantes, faciamus eum delectari esse
se talem, qualem videri cupit. Si autem aliud dixerit,
quam oportet esse in animo ejus qui christiana fide
imbuendus est; blandius et lenius reprehendendo
tanquam rudem et ignarum, et christianae doctrinae
finem verissimum demonstrando atque laudando
breviter et graviter, ne aut tempora futurae narrationis
occupes, aut eam non prius collocato animo
audeas imponere, facias eum velle quod aut per
<pb n="0317"/>
errorem aut per simulationem nondum volebat.
</p>
          </div3>
        </div2>

<div2>
          <head>CAPUT VI.</head>
<div3>
            <head>10.</head>
            <p>
 <hi>Exordium catechismi, et narratio
ab historia creationis mundi usque ad praesens tempus
Ecclesiae.</hi> Quod si forte se divinitus admonitum vel
territum esse responderit, ut fieret christianus, laetissimum
nobis exordiendi aditum praebet, quanta Deo
sit cura pro nobis. Sane ab hujusmodi miraculorum
sive somniorum, ad Scripturarum solidiorem viam
et oracula certiora transferenda est ejus intentio; ut
et illa admonitio quam misericorditer ei praerogata
sit, noverit antequam Scripturis sanctis inhaereret.
Et utique demonstrandum est ei quod ipse Dominus
non eum admoneret aut compelleret fieri christianum
et incorporari Ecclesiae, seu talibus signis aut revelationibus
erudiret, nisi jam praeparatum iter in
Scripturis sanctis, ubi non quaereret visibilia miracula,
sed invisibilia sperare consuesceret, neque
dormiens, sed vigilans moneretur, eum securius et
tutius carpere voluisset. Inde jam exordienda narratio
est, ab eo quod fecit Deus omnia bona valde <note>(Gen. I)</note>,
et perducenda, ut diximus, usque ad praesentia
tempora Ecclesiae: ita ut singularum rerum
atque gestorum quae narramus, causae rationesque
reddantur, quibus ea referamus ad illum finem dilectionis,
unde neque agentis aliquid neque loquentis
oculus avertendus est. Si enim fictas poetarum fabulas,
et ad voluptatem excogitatas animorum quorum
cibus nugae sunt, tamen boni qui habentur
atque appellantur grammatici, ad aliquam utilitatem
referre conantur, quanquam et ipsam vanam et
avidam saginae saecularis; quanto nos decet esse
cautiores, ne illa quae vera narramus, sine suarum
causarum redditione digesta, aut inani suavitate,
aut etiam perniciosa cupiditate credantur? Non
tamen sic asseramus has causas, ut relicto narrationis
tractu, cor nostrum et lingua in nodos difficilioris
disputationis excurrat; sed ipsa veritas adhibitae
rationis, quasi aurum sit gemmarum ordinem
ligans, non tamen ornamenti seriem ulla immoderatione
perturbans.
</p>
          </div3>
        </div2>

<div2>
          <head>CAPUT VII.</head>
<div3>
            <head>11.</head>
            <p>
 <hi>Resurrectio, judicium et alia
quaedam post narrationem intimanda.</hi> Narratione finita,
spes resurrectionis intimanda est, et pro capacitate
ac viribus audientis, proque ipsius temporis
modulo, adversus vanas irrisiones infidelium de
corporis resurrectione tractandum, et futuri ultimi
judicii bonitate in bonos, severitate in malos, veritate
in omnes; commemoratisque cum detestatione
et horrore poenis impiorum, regnum justorum atque
fidelium et superna illa civitas ejusque gaudium
cum desiderio praedicandum est. Tum vero instruenda
et animanda est infirmitas hominis adversus
tentationes et scandala, sive foris sive in ipsa intus
Ecclesia: foris adversus Gentiles vel Judaeos vel
haereticos; intus autem adversus areae dominicae
<pb n="0318"/>
paleam. Non ut contra singula perversorum genera
disputetur, omnesque illorum pravae opiniones propositis
quaestionibus refellantur; sed pro tempore
brevi demonstrandum est ita esse praedictum, et
quae sit utilitas tentationum erudiendis fidelibus, et
quae medicina in exemplo patientiae Dei, qui statuit
usque in finem ista permittere. Cum vero adversus
eos instruitur, quorum perversae turbae corporaliter
implent ecclesias, simul etiam praecepta breviter et
decenter commemorentur christianae atque honestae
conversationis, ne ab ebriosis, avaris, fraudatoribus
aleatoribus, adulteris, fornicatoribus, spectaculorum
amatoribus, remediorum sacrilegorum alligatoribus,
praecantatoribus, mathematicis, vel quarumlibet artium
vanarum et malarum divinatoribus, atque hujusmodi
caeteris ita facile seducatur, et impunitum sibi
fore arbitretur, quia videt multos qui christiani
appellantur, haec amare, et agere, et defendere, et
suadere, et persuadere. Quis enim finis praestitutus
sit in tali vita perseverantibus, et quam sint in ipsa
Ecclesia tolerandi, ex qua in fine separandi sunt,
divinorum Librorum testimoniis edocendum est.
Praenuntiandum est etiam inventurum eum in Ecclesia
multos christianos bonos, verissimos cives coelestis
Jerusalem, si esse ipse coeperit. Ad extremum
ne spes ejus in homine ponatur, sedulo monendus
est: quia neque facile ab homine judicari potest
quis homo sit justus; et si facile posset, non ideo
nobis proponi exempla justorum, ut ab eis justificemur,
sed ut eos imitantes ab eorum justificatore nos
quoque justificari sciamus. Hinc enim fiet, quod maxime
commendandum est, ut cum ille qui nos audit,
imo per nos audit Deum, moribus et scientia proficere
coeperit, et viam Christi alacriter ingredi, nec
nobis id audeat assignare, nec sibi; sed et se ipsum,
et nos, et quoscumque alios diligit amicos, in illo et
propter illum diligat, qui eum dilexit inimicum, ut
justificans faceret amicum. Hic jam non te puto praeceptore
indigere, ut cum occupata sunt tempora, vel
tua, vel eorum qui te audiunt, breviter agas; cum
autem largiora, argius eloquaris: hoc enim nullo
admonente ipsa necessitas praecipit.
</p>
          </div3>
        </div2>

<div2>
          <head>CAPUT VIII.</head>
<div3>
            <head>12.</head>
            <p>
 <hi>Eruditi quomodo catechizandi.</hi> 
Sed illud plane non praetereundum est, ut si ad te
quisquam catechizandus venerit liberalibus doctrinis
excultus, qui jam decreverit esse christianus, et ideo
venerit ut fiat, difficillimum omnino est ut non multa
nostrarum scripturarum litterarumque cognoverit,
quibus jam instructus ad Sacramentorum participationem
tantummodo venerit. Tales enim non eadem
hora qua christiani fiunt, sed ante solent omnia diligenter
inquirere, et motus animi sui, cum quibus
possunt, communicare atque discutere. Cum his itaque
breviter agendum est, et non odiose inculcando
quae norunt, sed modeste perstringendo; ita ut dicamus
nos credere quod jam noverint illud, atque
illud; atque hoc modo cursim enumerare omnia quae
<pb n="0319"/>
rudibus indoctisque inculcanda sunt: ut etsi quid
novit eruditus iste, non tanquam a doctore audiat;
et si quid adhuc ignorat, dum ea commemoramus
quae illum nosse jam credimus, discat. Nec ipse sane
inutiliter interrogatur, quibus rebus motus sit ut
velit esse christianus: ut si libris ei persuasum esse
videris, sive canonicis, sive utilium tractatorum, de
his aliquid in principio loquaris, collaudans eos pro
diversitate meritorum canonicae auctoritatis et exponentium
 solertissimae diligentiae; maximeque commendans
in Scripturis canonicis admirandae altitudinis
saluberrimam humilitatem, in illis autem pro
sua cujusque facultate aptum superbioribus, et per
hoc infirmioribus animis, stilum sonantioris et quasi
tornatioris eloquii. Sane etiam exprimendum de
illo est ut indicet quem maxime legerit, et quibus
libris familiarius inhaeserit, unde illi persuasum est
ut sociari vellet Ecclesiae. Quod cum dixerit, tum si
nobis noti sunt illi libri, aut ecclesiastica fama saltem
accepimus a catholico aliquo memorabili viro esse
conscriptos, laeti approbemus. Si autem in alicujus
haeretici volumina incurrit, et nesciens forte quod
vera fides improbat, tenuit animo, et catholicum
esse arbitratur; sedulo edocendus est, praelata auctoritate
universalis Ecclesiae aliorumque doctissimorum
hominum et disputationibus et scriptionibus in ejus
veritate florentium. Quanquam et illi qui catholici
ex hac vita migrarunt, et aliquid litterarum christianarum
posteris reliquerunt, in quibusdam locis opusculorum
suorum, vel non intellecti, vel sicuti est
humana infirmitas, minus valentes acie mentis abditiora
penetrare, et veri similitudine aberrantes a
veritate, praesumptoribus et audacibus fuerunt occasioni
ad aliquam haeresim moliendam atque gignendam.
Quod mirum non est, cum de ipsis canonicis
Litteris, ubi omnia sanissime dicta sunt, non quidem
aliter accipiendo quaedam, quam vel scriptor sensit,
vel se ipsa veritas habet; (nam si hoc solum esset,
quis non humanae infirmitati ad corrigendum paratae
libenter ignosceret?) sed id quod perverse ac prave
opinati sunt, animositate acerrima et pervicaci arrogantia
defensitantes, multi multa perniciosa dogmata,
concisa communionis unitate pepererunt. Haec omnia
cum illo qui ad societatem populi christiani, non
idiota, ut aiunt, sed doctorum libris expolitus atque
excultus accedit, modesta collatione tractanda sunt:
tantum assumpta praecipiendi auctoritate, ut caveat
praesumptionis errores; quantum ejus humilitas quae
illum adduxit, jam sentitur admittere. Caetera vero
secundum regulas doctrinae salutaris, sive de fide,
quaecumque narranda vel disserenda sunt, sive de
moribus, sive de tentationibus, eo modo percurrendo
quo dixi, ad illam supereminentiorem viam omnia
referenda sunt.
</p>
          </div3>
        </div2>

<div2>
          <head>CAPUT IX.</head>
<div3>
            <head>13.</head>
            <p>
 <hi>Grammatici et oratores quomodo
<pb n="0320"/>
tractandi. Vox ad aures Dei, animi affectus.</hi> Sunt
item quidam de scholis usitatissimis grammaticorum
oratorumque venientes, quos neque inter idiotas numerare
audeas, neque inter illos doctissimos, quorum
mens magnarum rerum est exercitata quaestionibus.
His ergo qui loquendi arte caeteris hominibus excellere
videntur, cum veniunt ut christiani fiant, hoc
amplius quam illis illitteratis impertire debemus, quod
sedulo monendi sunt ut humilitate induti christiana,
discant non contemnere quos cognoverint morum vitia
quam verborum amplius devitare; et cordi casto
linguam exercitatam nec conferre audeant, quam
etiam praeferre consueverant. Maxime autem isti docendi
sunt Scripturas audire divinas, ne sordeat eis
solidum eloquium, quia non est inflatum; neque arbitrentur
carnalibus integumentis involuta atque
operta dicta vel facta hominum, quae in illis libris leguntur,
non evolvenda atque aperienda ut intelligantur,
sed sic accipienda ut litterae sonant; deque ipsa
utilitate secreti, unde etiam mysteria vocantur, quid
valeant aenigmatum latebrae ad amorem veritatis
acuendum, decutiendumque fastidii torporem, ipsa
experientia probandum est talibus, cum aliquid eis
quod in promptu positum non ita movebat, enodatione
allegoriae alicujus eruitur. His enim maxime
utile est nosse, ita esse praeponendas verbis sententias,
ut praeponitur animus corpori. Ex quo fit ut ita
malle debeant veriores quam disertiores audire sermones,
sicut malle debent prudentiores, quam formosiores
habere amicos. Noverint etiam non esse vocem
ad aures Dei, nisi animi affectum: ita enim non
irridebunt, si aliquos antistites et ministros Ecclesiae
forte animadverterint, vel cum barbarismis et soloecismis
Deum invocare, vel eadem verba quae pronuntiant
non intelligere, perturbateque distinguere. Non
quia ista minime corrigenda sunt, ut populus ad id
quod plane intelligit, dicat Amen; sed tamen pie toleranda
sunt ab eis qui didicerint, ut sono in foro, sic
voto in Ecclesia benedici. Itaque forensis illa nonnunquam
forte bona dictio, nunquam tamen benedictio
dici potest. De Sacramento autem quod accepturi
sunt, sufficit prudentioribus audire quid res illa significet:
cum tardioribus autem aliquanto pluribus
verbis et similitudinibus agendum est, ne contemnant
quod vident.
</p>
          </div3>
        </div2>

<div2>
          <head>CAPUT X.</head>
<div3>
            <head>14.</head>
            <p>
 <hi>Jam de hilaritate comparanda.
Causae sex taedium afferentes catechizanti. Remedium
contra primam causam taedii.</hi> Hic tu fortasse exemplum
aliquod sermonis desideras, ut ipso tibi opere
ostendam quomodo facienda sint ista quae monui.
Quod quidem faciam, quantum Domino adjuvante potuero:
sed prius de illa hilaritate comparanda, quod
pollicitus sum, dicere debeo. Jam enim de ipsis praeceptis
explicandi sermonis, in catechizando eo qui
sic venit ut christianus fiat, quantum satis visum est,
quod promiseram exsolvi. Indebitum quippe est, ut
<pb n="0321"/>
etiam ipse faciam in hoc volumine, quod fieri oportere
praecipio. Si ergo fecero, ad cumulum valebit: cumulus
autem quo pacto a me superfundi potest, antequam
mensuram debiti explevero? Neque enim te
maxime conqueri audivi, nisi quod tibi sermo tuus
vilis abjectusque videretur, cum aliquem christiano
nomine imbueres. Hoc autem scio, non tam rerum
quae dicendae sunt, quibus te satis novi paratum et
instructum, neque ipsius locutionis inopia, sed animi
taedio fieri; vel illa causa quam dixi, quia magis nos
delectat et tenet, quod in silentio mente cernimus,
nec inde volumus avocari ad verborum longe disparem
strepitum; vel quia etiam cum sermo jucundus
est, magis nos libet audire aut legere quae melius dicta
sunt, et quae sine nostra cura et sollicitudine promuntur,
quam ad alienum sensum repentina verba
coaptare incerto exitu, sive utrum occurrant pro sententia,
sive utrum accipiantur utiliter; vel quia illa
quae rudibus insinuantur, eo quod nobis notissima
sunt, et provectui nostro jam non necessaria, piget
ad ea saepissime redire, nec in eis tam usitatis et tanquam
infantilibus cum aliqua voluptate jam grandiusculus
animus graditur. Facit etiam loquenti taedium
auditor [immobilis vel quia non movetur affectu,
vel quia nullo motu corporis indicat se intelligere
vel sibi placere quae dicuntur]: non quia humanae
laudis nos esse avidos decet, sed quia ea quae ministramus
Dei sunt; et quanto magis diligimus eos quibus
loquimur, tanto magis eis cupimus ut placeant
quae ad eorum porriguntur salutem: quod si non succedit,
contristamur, et in ipso cursu debilitamur et
frangimur, quasi frustra operam conteramus. Nonnunquam
etiam cum avertimur ab aliqua re quam
desideramus agere, et cujus actio aut delectabat nos,
aut magis nobis necessaria videbatur, et cogimur aut
jussu ejus quem offendere nolumus, aut aliquorum
inevitabili instantia catechizare aliquem; jam conturbati
accedimus ad negotium, cui magna tranquillitate
opus est, dolentes quod neque ordinem actionum nobis
conceditur tenere quem volumus, nec sufficere
omnibus possumus: atque ita ex ipsa tristitia sermo
procedens minus gratus est, quia de ariditate moestitiae
minus exuberat. Aliquando item ex aliquo scandalo
moeror pectus obsedit, et tunc nobis dicitur,
Veni, loquere huic; christianus vult fieri. Dicitur
enim ab ignorantibus quid nos clausum intus exurat:
quibus si affectum nostrum aperire non oportet,
suscipimus ingratius quod volunt; et profecto languidus
et insuavis ille sermo erit per venam cordis
aestuantem fumantemque trajectus. Tot igitur ex causis,
quaelibet earum serenitatem nostrae mentis obnubilet,
secundum Deum sunt quaerenda remedia, quibus
relaxetur illa contractio, et fervore spiritus exsultemus
et jucundemur in tranquillitate boni operis.
<pb n="0322"/> <hi>Hilarem enim datorem diligit Deus 
 <note>(II Cor. IX, 7)</note>
            </hi>.</p>
          </div3>
<div3>
            <head>15.</head>
            <p>
 Si enim causa illa contristat, quod intellectum
nostrum auditor non capit, a cujus cacumine quodam
modo descendentes cogimur in syllabarum longe infra
distantium tarditate demorari, et curam gerimus
quemadmodum longis et perplexis anfractibus procedat
ex ore carnis, quod celerrimo haustu mentis imbibitur,
et quia multum dissimiliter exit, taedet loqui,
et libet tacere; cogitemus quid nobis praerogatum sit
ab illo qui demonstravit nobis exemplum, ut sequamur
vestigia ejus <note>(I Petr. II, 21)</note>. Quantumvis enim
differat articulata vox nostra ab intelligentiae nostrae
vivacitate, longe differentior est mortalitas carnis ab
aequalitate Dei. Et tamen cum in eadem <hi>forma esset,
semetipsum exinanivit formam servi accipiens,</hi> etc., usque
ad <hi>mortem crucis <note>(Philipp. II, 6-8)</note>
            </hi>. Quam ob
causam, nisi quia factus est infirmis infirmus, ut infirmos
lucrificaret <note>(I Cor. IX, 22)</note>? Audi ejus imitatorem
alibi etiam dicentem: <hi>Sive enim mente excessimus,
Deo; sive temperantes sumus, vobis. Charitas enim
Christi compellit nos, judicantes hoc, quia unus pro omnibus
mortuus est <note>(II Cor. V, 13 et 14)</note>
            </hi>. Quomodo enim
paratus esset impendi pro animabus eorum <note>(Id. XII,
15)</note>, si eum pigeret inclinari ad aures eorum? Hinc
ergo factus est parvulus in medio nostrum, tanquam
nutrix fovens filios suos <note>(I Thess. II, 7)</note>. Num enim
delectat, nisi amor invitet, decurtata et mutilata verba
immurmurare? Et tamen optant homines habere
infantes, quibus id exhibeant: et suavius est matri
minuta mansa inspuere parvulo filio, quam ipsam
mandere ac devorare grandiora. Non ergo recedat de
pectore etiam cogitatio gallinae illius, quae languidulis
plumis teneros fetus operit, et susurrantes pullos
confracta voce advocat; cujus blandas alas refugientes
superbi, praeda fiunt alitibus <note>(Matth. XXIII, 37)</note>.
Si enim intellectus delectat in penetralibus sincerissimis,
hoc etiam intelligere delectat, quomodo charitas,
quanto officiosius descendit in infima, tanto robustius
recurrit in intima per bonam conscientiam
nihil quaerendi ab eis ad quos descendit, praeter eorum
sempiternam salutem.
</p>
          </div3>
        </div2>

<div2>
          <head>CAPUT XI.</head>
<div3>
            <head>16.</head>
            <p>
 <hi>Remedium contra secundam taedii
causam.</hi> Si autem magis appetimus, ea quae jam parata
sunt et melius dicta legere vel audire, et ideo piget
incerto exitu ad tempus coaptare quae loquimur: tantum
a veritate rerum non aberret animus, facile est
ut si in verbis auditorem aliquid offenderit, ex ipsa
occasione discat quam sit re intellecta contemnendum,
si minus integre, aut si minus proprie sonare
potuit, quod ideo sonabat ut res intelligeretur. Quod
si humanae infirmitatis intentio etiam ab ipsa rerum
veritate aberraverit; quanquam in catechizandis rudibus,
ubi via tritissima tenenda est, difficile potest
accidere: tamen ne forte accidat ut etiam hinc offendatur
auditor, non aliunde nobis debet videri accidisse,
nisi quia Deus experiri nos voluit, utrum cum
<pb n="0323"/>
mentis placiditate corrigamur, ne in defensionem nostri
erroris majore praecipitemur errore. Quod si nemo
nobis dixerit, nosque et illos qui audierunt omnino
latuerit, nullus dolor est, si non fiat iterum. Plerumque
autem nos ipsi recolentes quae dixerimus,
reprehendimus aliquid, et ignoramus quomodo
cum diceretur acceptum sit; magisque dolemus,
quando in nobis fervet charitas, si cum
falsum esset, libenter acceptum est. Ideoque opportunitate
reperta, sicut nos ipsos in silentio reprehendimus,
ita curandum est ut etiam illi sensim
corrigantur, qui non Dei verbis, sed plane nostris in
aliquam lapsi sunt falsitatem. Si vero aliqui livore vesano
caeci errasse nos gaudent, susurrones, detractores,
Deo odibiles <note>(Rom. I, 30)</note>; praebeant nobis materiam
exercendae patientiae cum misericordia, quia
et patientia Dei ad poenitentiam eos adducit. Quid
enim est detestabilius, et quod magis thesaurizet
iram in die irae et revelationis justi judicii Dei <note>(Id. II, 4 et 5)</note>,
quam de malo alterius mala diaboli similitudine
atque imitatione laetari? Nonnunquam
etiam, cum recte omnia vereque dicantur, aut non
intellectum aliquid, aut contra opinionem et consuetudinem
veteris erroris ipsa novitate asperum, offendit
et perturbat audientem. Quod si apparuerit,
sanabilemque se praebet, auctoritatum rationumque
copia sine ulla dilatione sanandus est. Si autem tacita
et occulta offensio est, Dei medicina opitulari potest.
At si resiluerit, et curari recusaverit, consoletur
nos dominicum illud exemplum, qui offensis hominibus
ex verbo suo, et tanquam durum refugientibus,
etiam iis qui remanserant ait, <hi>Numquid et vos vultis
ire <note>(Joan. VI, 68)</note>
            </hi>? Satis enim fixum atque immobile
debet corde retineri, Jerusalem captivam ab hujus
saeculi Babylonia decursis temporibus liberari,
nullumque ex illa esse periturum; quia qui perierit,
non ex illa erat. <hi>Firmum</hi> enim <hi>fundamentum Dei stat,
habens signaculum hoc: novit Dominus qui sunt ejus;
et recedat ab iniquitate, omnis qui nominat nomen Domini <note>(II Tim. II, 19)</note>
            </hi>.
Ista cogitantes, et invocantes
Dominum in cor nostrum, minus timebimus incertos
exitus sermonis nostri propter incertos motus auditorum;
delectabitque nos etiam ipsa perpessio molestiarum
pro misericordi opere, si non in eo nostram
gloriam requiramus. Tunc enim est vere opus bonum,
cum a charitate jaculatur agentis intentio, et
tanquam ad locum suum rediens, rursus in charitate
requiescit. Lectio vero quae nos delectat, aut aliqua
auditio melioris eloquii, ut eam promendo, sermoni
nostro praeponere volentes, cum pigritia vel taedio loquamur,
alacriores nos suscipiet, jucundiorque praestabitur
post laborem; et majore fiducia deprecabimur
ut loquatur nobis Deus quomodo volumus, si suscipiamus
hilariter ut loquatur per nos quomodo possumus:
ita fit ut diligentibus Deum omnia concurrant
in bonum <note>(Rom. VIII, 28)</note>.
</p>
          </div3>
        </div2>

<div2>
          <head>CAPUT XII.</head>
<div3>
            <head>17.</head>
            <p>
 <hi>Remedium contra tertiam causam
taedii.</hi> 
<pb n="0324"/>
Jam vero si usitata et parvulis congruentia
saepe repetere fastidimus; congruamus eis per fraternum,
paternum, maternumque amorem, et copulatis
cordi eorum etiam nobis nova videbuntur. Tantum
enim valet animi compatientis affectus, ut cum
illi afficiuntur nobis loquentibus, et nos illis discentibus,
habitemus in invicem; atque ita et illi quae audiunt
quasi loquantur in nobis, et nos in illis discamus
quodam modo quae docemus. Nonne accidere hoc
solet, cum loca quaedam ampla et pulchra, vel urbium
vel agrorum, quae jam nos saepe videndo sine aliqua voluptate
praeteribamus, ostendimus eis qui antea nunquam
viderant, ut nostra delectatio in eorum novitatatis
delectatione renovetur? Et tanto magis, quanto
sunt amiciores; quia per amoris vinculum in quantum
in illis sumus, in tantum et nobis nova fiunt quae
vetera fuerunt. Sed si in rebus contemplandis aliquantum
profecimus, non volumus eos quos diligimus
laetari et stupere, cum intuentur opera manuum hominum;
sed volumus eos in ipsam artem consiliumve
institutoris attollere, atque inde exsurgere in admirationem
laudemque omnicreantis Dei, ubi amoris
fructuosissimus finis est: quanto ergo magis delectari
nos oportet, cum ipsum Deum jam discere homines
accedunt, propter quem discenda sunt quaecumque
discenda sunt; et in eorum novitate innovari, ut si
frigidior est solita nostra praedicatio, insolita eorum
auditione fervescat? Huc accedit ad comparandam
laetitiam, quod cogitamus et consideramus, de
qua erroris morte in vitam fidei transeat homo. Et si
vicos usitatissimos cum benefica hilaritate transimus,
quando alicui forte qui errando laboraverat, demonstramus
viam: quanto alacrius et cum gaudio majore
in doctrina salutari, etiam illa quae propter nos retexere
non opus est, perambulare debemus; cum
animam miserandam et erroribus saeculi fatigatam
per itinera pacis, ipso qui nobis eam praestitit jubente,
deducimus?
</p>
          </div3>
        </div2>

<div2>
          <head>CAPUT XIII.</head>
<div3>
            <head>18.</head>
            <p>
 <hi>Remedium contra quartam causam
fastidii. Auditor vel audiendo vel stando fatigatus, quomodo
recreandus. Usus audiendi verbum Dei sedendo,
in quibusdam Ecclesiis receptus.</hi> Sed revera multum
est perdurare in loquendo usque ad terminum praestitutum,
cum moveri non videmus audientem; quod
sive non audeat, religionis timore constrictus, voce
aut aliquo motu corporis significare approbationem
suam, sive humana verecundia reprimatur; sive dicta
non intelligat, sive contemnat: quandoquidem
nobis non cernentibus animum ejus incertum est,
omnia sermone tentanda sunt, quae ad eum excitandum
et tanquam de latebris eruendum possint valere.
Nam et timor nimius atque impediens declarationem
judicii ejus, blanda exhortatione pellendus est, et
insinuando fraternam societatem verecundia temperanda,
et interrogatione quaerendum utrum intelligat,
et danda fiducia, ut si quid ei contradicendum videtur,
<pb n="0325"/>
libere proferat. Quaerendum eum de illo utrum
haec aliquando jam audierit, et fortassis eum tanquam
nota et pervulgata non moveant; et agendum pro ejus
responsione, ut aut planius et enodatius loquamur,
aut opinionem contrariam refellamus, aut ea quae illi
nota sunt non explicemus latius, sed breviter complicemus,
eligamusque aliqua ex his quae mystice
dicta sunt in sanctis Libris, et maxime in ipsa narratione,
quae aperiendo et revelando noster sermo
dulcescat. Quod si nimis tardus est, et ab omni tali
suavitate absurdus et aversus, misericorditer sufferendus
est, breviterque decursis caeteris, ea quae maxime
necessaria sunt, de unitate Catholicae, de tentationibus,
de christiana conversatione propter futurum
judicium terribiliter inculcanda sunt, magisque
pro illo ad Deum, quam illi de Deo multa dicenda.</p>
          </div3>
<div3>
            <head>19.</head>
            <p>
 Saepe etiam fit ut qui primo libenter audiebat,
vel audiendo vel stando fatigatus, non jam laudans, sed
oscitans labia diducat, et se abire velle etiam invitus
ostendat. Quod ubi senserimus, aut renovare oportet
ejus animum, dicendo aliquid honesta hilaritate conditum
et aptum rei quae agitur, vel aliquid valde mirandum
et stupendum, vel etiam dolendum atque
plangendum; et magis de ipso, ut propria cura punctus
evigilet; quod tamen non offendat ejus verecundiam
asperitate aliqua, sed potius familiaritate conciliet;
aut oblata sessione succurrere; quanquam
sine dubitatione melius fiat, ubi decenter fieri potest,
ut a principio sedens audiat; longeque consultius in
quibusdam Ecclesiis transmarinis non solum antistites
sedentes loquuntur ad populum, sed ipsi etiam
populo sedilia subjacent, ne quisquam infirmior stando
lassatus a saluberrima intentione avertatur, aut
etiam cogatur abscedere. Et tamen multum interest,
si se quisquam de magna multitudine subtrahat ad
reparandas vires, qui jam sacramentorum societate
devinctus est; et si ille discedat (quod plerumque inevitabiliter
urgetur, ne interiore defectu victus etiam
cadat) qui primis sacramentis imbuendus est: et pudore
enim non dicit cur eat, et imbecillitate stare non
sinitur. Expertus haec dico: nam fecit hoc quidam,
cum eum catechizarem, homo rusticanus, unde magnopere
praecavendum esse didici. Quis enim ferat
arrogantiam nostram, cum viros fratres nostros,
vel etiam quod majore sollicitudine curandum est, ut
sint fratres nostri, coram nobis sedere non facimus;
et ipsum Dominum nostrum, cui assistunt Angeli,
sedens mulier audiebat <note>(Luc. X, 39)</note>? Sane si aut
brevis sermo futurus est, aut consessui locus non est
aptus, stantes audiant; sed cum multi audiunt, et
non tunc initiandi. Nam cum unus, aut duo, aut
pauci, qui propterea venerunt ut christiani fiant, periculose
loquimur stantibus. Tamen si jam sic coepimus,
saltem animadverso auditoris taedio, et offerenda
sessio est, imo vero prorsus urgendus ut sedeat,
<pb n="0326"/>
et dicendum aliquid quo renovetur, quo etiam cura,
si qua forte irruens eum avocare coeperat, fugiat ex
animo. Cum enim causae incertae sint cur jam tacitus
recuset audire, jam sedenti aliquid adversus incidentes
cogitationes saecularium negotiorum dicatur, aut
hilari, ut dixi, aut tristi modo: ut si ipsae sunt quae
mentem occupaverunt, cedant quasi nominatim accusatae;
si autem ipsae non sunt, et audiendo fatigatus
est, cum de illis tanquam ipsae sint (quandoquidem
ignoramus), inopinatum aliquid et extraordinarium,
eo modo quo dixi, loquimur, a taedio renovatur
intentio. Sed et breve sit, maxime quia extra ordinem
inseritur, ne morbum fastidii cui subvenire volumus
etiam augeat ipsa medicina: et acceleranda sunt caetera,
et promittendus atque exhibendus finis propinquior.
</p>
          </div3>
        </div2>

<div2>
          <head>CAPUT XIV.</head>
<div3>
            <head>20.</head>
            <p>
 <hi>Remedium adversus quintam
causam taedii. Remedium contra sextam causam taedii.
Item adversus causam sextam.</hi> Si autem confregit animum
tuum alterius actionis, cui tanquam magis necessariae
jam suspensus eras, omissio, et propterea
tristis insuaviter catechizas; cogitare debes, excepto
quod scimus misericorditer nobis agendum esse quidquid
cum hominibus agimus, et ex officio sincerissimae
charitatis; hoc ergo excepto, incertum esse
quid utilius agamus, et quid opportunius aut intermittamus,
aut omnino omittamus. Quia enim merita
hominum pro quibus agimus, qualia sint apud Deum
non novimus, quid eis ad tempus expediat aut nulla
aut tenuissima aut incertissima conjectura suspicamur
potius, quam comprehendimus. Quapropter res quidem
agendas pro nostro captu ordinare debemus:
quas eo modo quo statuimus, si peragere potuerimus,
non ideo gaudeamus quia nobis, sed quia Deo sic eas
agi placuit: si autem aliqua inciderit necessitas, qua
noster ille ordo turbetur; flectamur facile, ne frangamur;
ut quem Deus nostro praeposuit, ipse sit noster.
Aequius est enim ut nos ejus, quam ut ille nostram
voluntatem sequatur. Quia et ordo agendarum
rerum, quem nostro arbitrio tenere volumus, ille utique
approbandus est, ubi potiora praecedunt. Cur
ergo nos dolemus homines a Domino Deo tanto potiore
praecedi, ut eo ipso quo nostrum amamus ordinem,
inordinati esse cupiamus? Nemo enim melius ordinat
quid agat, nisi qui paratior est non agere quod
divina potestate prohibetur, quam cupidior agere
quod humana cogitatione meditatur. Quia <hi>multae cogitationes
sunt in corde viri, consilium autem Domini
manet in aeternum <note>(Prov. XIX, 21)</note>
            </hi>.</p>
          </div3>
<div3>
            <head>21.</head>
            <p>
 Si vero ex aliquo scandalo perturbatus animus
non valet edere serenum jucundumque sermonem,
tantam esse charitatem oportet in eos pro quibus
Christus mortuus est, volens eos pretio sanguinis sui
ab errorum saecularium morte redimere; ut hoc ipsum
quod nobis tristibus nuntiatur, praesto esse aliquem
qui desideret fieri christianus, ad consolationem illius
resolutionemque tristitiae valere debeat, sicut solent
lucrorum gaudia dolorem lenire damnorum. Non
enim scandalum nos contristat alicujus, nisi quem
<pb n="0327"/>
perire aut per quem perire infirmum vel credimus
vel videmus. Ille igitur qui initiandus advenit, dum
speratur posse proficere, dolorem deficientis abstergat.
Quia et si timor ille suggeritur, ne fiat proselytus
filius gehennae <note>(Matth. XXIII, 15)</note>, dum multi tales
versantur ante oculos, ex quibus oriuntur ea quibus
urimur scandala, non ad retardandos nos pertinere
debet, sed magis ad excitandos et acuendos: quatenus
quem imbuimus moneamus, ut caveat imitationem
eorum qui non ipsa veritate, sed solo nomine
christiani sunt; nec eorum turba commotus, aut
sectari velit eos, aut Christum nolit sectari propter
eos; et aut nolit esse in Ecclesia Dei ubi illi sunt,
aut talis ibi velit esse quales illi sunt. Et nescio quomodo
in hujusmodi monitis ardentior sermo est,
cui fomitem subministrat praesens dolor: ut non solum
pigriores non simus, sed eo ipso dicamus accensius
atque vehementius, quod securiores frigidius et
lentius diceremus; gaudeamusque nobis occasionem
dari, ubi motus animi nostri sine fructificatione non
transeat.</p>
          </div3>
<div3>
            <head>22.</head>
            <p>
 Si autem de aliquo errato nostro vel peccato
nos moestitudo comprehendit, non tantum meminerimus
sacrificium Deo spiritum esse contribulatum <note>(Psal. L, 19)</note>,
sed etiam illud, <hi>Quia sicut aqua ignem,
sic eleemosyna exstinguit peccatum <note>(Eccli. III, 33)</note>
            </hi>; et, <hi>Quia misericordiam,</hi> 
 inquit, <hi>volo quam sacrificium <note>(Osee VI, 6)</note>
            </hi>.
Sicut ergo si periclitaremur incendio, ad
aquam utique curreremus, quo posset exstingui, et
gratularemur si quis eam de proximo offerret; ita si
de nostro feno aliqua peccati flamma surrexit, et
propterea conturbamur, data occasione misericordissimi
operis, tanquam de oblato fonte gaudeamus, ut
inde illud quod exarserat opprimatur. Nisi forte tam
stulti sumus, ut alacrius arbitremur cum pane currendum,
quo ventrem esurientis impleamus, quam
cum verbo Dei, quo mentem istud edentis instruamus.
Huc accedit, quia si tantummodo prodesset
hoc facere, non facere autem nihil obesset; infeliciter
in periculo salutis, non jam proximi, sed nostrae,
oblatum remedium sperneremus. Cum vero ex ore
Domini tam minaciter sonet, <hi>Serve nequam et piger,
dares pecuniam meam nummulariis <note>(Matth. XXV, 26,
27)</note>
            </hi>; quae tandem dementia est, quoniam peccatum
nostrum nos angit, ideo rursus velle peccare, non
dando pecuniam dominicam volenti et petenti? His
atque hujusmodi cogitationibus et considerationibus
depulsa caligine taediorum, ad catechizandum aptatur
intentio, ut suaviter imbibatur, quod impigre atque
hilariter de charitatis ubertate prorumpit. Haec enim
non tam ego tibi, quam omnibus nobis dicit ipsa dilectio,
quae diffusa est in cordibus nostris per Spiritum
<pb n="0328"/>
sanctum qui datus est nobis <note>(Rom. V, 5)</note>.
</p>
          </div3>
        </div2>

<div2>
          <head>CAPUT XV.</head>
<div3>
            <head>23.</head>
            <p>
 <hi>Pro personarum diversitate temperanda
oratio.</hi> Sed nunc etiam illud quod priusquam
promitterem non debebam, jam fortasse debitum flagitas,
ut aliquod sermonis exemplum, tanquam si ego
aliquem catechizem, non me pigeat explicare, et intuendum
tibi proponere. Quod priusquam faciam, volo
cogites aliam esse intentionem dictantis, cum lector
futurus cogitatur; et aliam loquentis, cum praesens
auditor attenditur: et in eo ipso aliam in secreto monentis,
dum nullus alius qui de nobis judicet praesto
est; aliam palam docentis aliquid, cum dissimiliter
opinantium circumstat auditus: et in hoc genere
aliam, cum docetur unus, caeteri autem tanquam judicantes
aut attestantes quae sibi nota sunt audiunt;
aliam cum omnes communiter quid ad eos proferamus
exspectant: et rursus in hoc ipso aliam, cum
quasi privatim consedetur, ut sermocinatio conseratur;
aliam, cum populus tacens unum de loco superiore
dicturum suspensus intuetur: multumque interest,
et cum ita dicimus, utrum pauci adsint an
multi; docti an indocti, an ex utroque genere mixti;
urbani an rustici, an hi et illi simul; an populus ex
omni hominum genere temperatus sit. Fieri enim non
potest, nisi aliter atque aliter afficiant locuturum atque
dicturum, et ut sermo qui profertur, affectionis
animi a quo profertur, quemdam quasi vultum gerat,
et pro eadem diversitate diverse afficiat auditores,
cum et ipsi se ipsos diverse afficiant invicem praesentia
sua. Sed quia de rudibus imbuendis nunc agimus,
de me ipso tibi testis sum, aliter atque aliter
me moveri, cum ante me catechizandum video eruditum,
inertem, civem, peregrinum, divitem, pauperem,
privatum, honoratum, in potestate aliqua constitutum,
illius aut illius gentis hominem, illius aut
illius aetatis aut sexus, ex illa aut illa secta, ex illo
aut illo vulgari errore venientem: ac pro diversitate
motus mei sermo ipse et procedit, et progreditur,
et finitur. Et quia cum eadem omnibus debeatur charitas,
non eadem est omnibus adhibenda medicina:
ipsa item charitas alios parturit, cum aliis infirmatur;
alios curat aedificare, alios contremiscit offendere;
ad alios se inclinat, ad alios se erigit; aliis blanda,
aliis severa, nulli inimica, omnibus mater. Et qui
non expertus est eadem charitate quod dico, cum
videt nos, quia facultas aliqua nobis donata delectat
laudabiliter innotescere in ore multitudinis, inde nos
beatos putat: Deus autem, in cujus conspectum intrat
gemitus compeditorum <note>(Psal. LXXVIII, 11)</note>, videat
humilitatem nostram et laborem nostrum, et dimittat
omnia peccata nostra <note>(Psal. XXIV, 18)</note>. Quamobrem
si quid tibi in nobis placuit, ut aliquam
observationem sermonis tui a nobis audire quaereres,
melius videndo et audiendo nos cum haec agimus,
quam legendo cum haec dictamus, edisceres.
</p>
          </div3>
        </div2>

<div2>
          <head>CAPUT XVI.</head>
<div3>
            <head>24.</head>
            <p>
 <hi>Formula orationis catechistae.
Exordium ductum a laudabili proposito suscipiendae
christianae religionis, propter futuram requiem. Requies
in rebus inquietis non quaerenda. Non in divitiis, nec in
<pb n="0329"/>
honoribus. Requiem quaerentes in oblectamentis carnis
et in spectaculis.</hi> Sed tamen faciamus aliquem venisse
ad nos, qui vult esse christianus, et de genere quidem
idiotarum, non tamen rusticanorum, sed urbanorum,
quales apud Carthaginem plures experiri te
necesse est: interrogatum etiam utrum propter vitae
praesentis aliquod commodum, an propter requiem
quae post hanc vitam speratur, christianus esse desiderat,
propter futuram requiem respondisse: tali
fortasse a nobis instrueretur alloquio. Deo gratias,
frater: valde tibi gratulor, et gaudeo de te, quod in
tantis ac tam periculosis hujus saeculi tempestatibus
de aliqua vera et certa securitate cogitasti. Nam et in
hac vita homines magnis laboribus requiem quaerunt
et securitatem, sed pravis cupiditatibus non inveniunt.
Volunt enim requiescere in rebus inquietis et
non permanentibus: et quia illae tempore subtrahuntur
et transeunt, timoribus et doloribus eos agitant,
nec quietos esse permittunt. Sive enim in divitiis
velit homo requiescere, magis superbus
efficitur, quam securus. Annon videmus quam multi
eas subito perdiderint, multi etiam propter illas
perierint, aut cum eas habere cupiunt, aut cum eis
oppressis a cupidioribus auferuntur? Quae si etiam
per totam vitam cum homine permanerent, et non
desererent dilectorem suum, ipse illas sua morte desereret.
Quanta est enim vita hominis, etiamsi senescat?
Aut cum sibi homines optant senectutem, quid
aliud optant nisi longam infirmitatem? Sic et honores
hujus saeculi, quid sunt nisi typhus, et inanitas,
et ruinae periculum? Quia sic Scriptura sancta dicit: <hi>Omnis caro fenum, et claritas hominis ut flos feni. Fenum
aruit, flos decidit; verbum autem Domini manet
in aeternum 
 <note>(Isai XL, 6-8)</note>
            </hi>. Ideo qui veram requiem et
veram felicitatem desiderat, debet tollere spem suam
de rebus mortalibus et praetereuntibus, et eam collocare
in verbo Domini; ut haerens ei quod manet in
aeternum, etiam ipse cum illo maneat in aeternum.</p>
          </div3>
<div3>
            <head>25.</head>
            <p>
 Sunt etiam homines qui nec divites quaerunt
esse, nec ad vanas honorum pompas ambiunt pervenire:
sed gaudere et requiescere volunt in popinis
et in fornicationibus, et in theatris atque spectaculis
nugacitatis quae in magnis civitatibus gratis
habent. Sed sic etiam ipsi aut consumunt per
luxuriam paupertatem suam, et ab egestate postea in
furta et effracturas, et aliquando etiam in latrocinia
prosiliunt, et subito multis et magnis timoribus implentur;
et qui in popina paulo ante cantabant, jam
planctus carceris somniant. Studiis autem spectaculorum
fiunt daemonibus similes, clamoribus suis incitando
homines ut se invicem caedant, secumque habeant
contentiosa certamina qui se non laeserunt,
dum placere insano populo cupiunt: quos si animadverterint
esse concordes, tunc eos oderunt et persequuntur,
et tanquam collusores ut fustibus verberentur
<pb n="0330"/>
exclamant, et hanc iniquitatem facere etiam
vindicem iniquitatum judicem cogunt; si autem horrendas
adversus invicem inimicitias eos exercere
cognoverint, sive sintae qui appellantur, sive scenici
et thymelici, sive aurigae, sive venatores, quos
miseros non solum homines cum hominibus, sed etiam
homines cum bestiis in certamen pugnamque committunt;
quo majore adversus invicem discordia furere
senserint, eo magis amant et delectantur, et incitatis
 favent, et faventes incitant, plus adversus se
ipsos insanientes ipsi spectatores alter pro altero,
quam illi quorum insaniam insani provocant, sed insaniendo
 spectare desiderant. Quomodo ergo sanitatem
pacis tenere animus potest, qui discordiis et
certaminibus pascitur? Qualis enim cibus sumitur,
talis valetudo consequitur. Postremo quamvis insana
gaudia non sint gaudia, tamen qualiacumque
sint, et quantumlibet delectet jactantia divitiarum,
et tumor honorum, vorago popinarum, et bella theatrorum,
et immunditia fornicationum, et prurigo
thermarum; aufert omnia ista una febricula, et
adhuc viventibus totam falsam beatitudinem subtrahit:
remanet inanis et saucia conscientia, Deum sensura
judicem, quem noluit habere custodem; et inventura
asperum Dominum, quem dulcem patrem
quaerere et amare contempsit. Tu autem quia veram
requiem quae post hanc vitam Christianis promittitur
quaeris, etiam hic eam inter amarissimas vitae
hujus molestias suavem jucundamque gustabis, si ejus
qui eam promisit praecepta dilexeris. Cito enim senties
dulciores esse justitiae fructus quam iniquitatis,
et verius atque jucundius gaudere hominem de bona
conscientia inter molestias, quam de mala inter delicias;
quia non sic venisti conjungi Ecclesiae Dei, ut
ex ea temporalem aliquam utilitatem requiras.
</p>
          </div3>
        </div2>

<div2>
          <head>CAPUT XVII.</head>
<div3>
            <head>26.</head>
            <p>
 <hi>Reprehenditur qui velit esse Christianus
propter commodum temporale. Christianus vere
est, qui religionem profitetur propter futuram requiem.
Transit ad narrationem eorum quae credenda sunt.
Filius Dei cur homo factus.</hi> Sunt enim qui propterea
volunt esse christiani, ut aut promereantur homines
a quibus temporalia commoda exspectant, aut quia
offendere nolunt quos timent. Sed isti reprobi sunt:
et si ad tempus eos portat Ecclesia, sicut area usque
ad tempus ventilationis paleam sustinet; si non se
correxerint, et propter futuram sempiternam requiem
christiani esse coeperint, in fine separabuntur.
Nec sibi blandiantur quod in area possunt esse cum
frumento Dei: quia in horreo cum illo non erunt, sed
igni debito destinantur <note>(Matth. III, 12)</note>. Sunt etiam
<pb n="0331"/>
alii meliore quidem spe, sed tamen non minore periculo,
qui jam Deum timent, et non irrident christianum
nomen, nec simulato corde intrant Ecclesiam
Dei, sed in ista vita exspectant felicitatem, ut feliciores
sint in rebus terrenis, quam illi qui non colunt
Deum: ideoque cum viderint quosdam sceleratos et
impios ista saeculi prosperitate pollere et excellere,
se autem vel minus habere ista vel amittere, perturbantur
tanquam sine causa Deum colant, et facile a
fide deficiunt.</p>
          </div3>
<div3>
            <head>27.</head>
            <p>
 Qui autem propter beatitudinem sempiternam
et perpetuam requiem, quae post hanc vitam sanctis
futura promittitur, vult fieri christianus, ut non eat
in ignem aeternum cum diabolo, sed in regnum
aeternum intret cum Christo <note>(Matth. XXV, 34, 41, 46)</note>,
vere ipse christianus est, cautus in omni tentatione,
ne prosperis rebus corrumpatur, et ne frangatur adversis,
et in abundantia bonorum terrenorum modestus
et temperans, et in tribulationibus fortis et
patiens. Qui etiam proficiendo perveniet ad talem
animum, ut plus amet Deum, quam timeat gehennam:
ut etiamsi dicat illi Deus, Utere deliciis carnalibus
sempiternis, et quantum potes pecca, nec
morieris, nec in gehennam mitteris, sed mecum tantummodo
non eris; exhorrescat, et omnino non peccet,
non jam ut in illud quod timebat non incidat,
sed ne illum quem sic amat offendat: in quo uno est
requies, quam oculus non vidit, nec auris audivit,
nec in cor hominis ascendit, quam praeparavit Deus
diligentibus eum <note>(I Cor. II, 9)</note>.</p>
          </div3>
<div3>
            <head>28.</head>
            <p>
 De qua requie significat Scriptura, et non
tacet, quod ab initio mundi ex quo fecit Deus coelum
et terram et omnia quae in eis sunt, sex diebus operatus
est, et septimo die requievit <note>(Gen. I, et II, 1-3)</note>.
Poterat enim omnipotens et uno momento temporis
omnia facere. Non autem laboraverat, ut requiesceret,
quando, <hi>Dixit, et facta sunt; mandavit, et creata
sunt <note>(Psal. CXLVIII, 5)</note>
            </hi>: sed ut significaret, quia post
sex aetates mundi hujus, septima aetate tanquam septimo
die requieturus est in sanctis suis; quia ipsi
in illo requiescent post omnia bona opera, in quibus
ei servierunt, quae ipse in illis operatur, qui vocat,
et praecipit, et delicta praeterita dimittit, et justificat
eum qui prius erat impius. Sicut autem cum illi ex
dono ejus bene operantur, recte dicitur ipse operari;
sic cum in illo requiescunt, recte dicitur ipse requiescere.
Nam quod ad ipsum attinet, pausationem
non quaerit, quia laborem non sentit. Fecit autem
omnia per Verbum suum; et Verbum ejus ipse Christus,
in quo requiescunt Angeli et omnes coelestes
mundissimi spiritus in sancto silentio. Homo autem
peccato lapsus perdidit requiem quam habebat in ejus
divinitate, et recipit eam in ejus humanitate: ideoque
opportuno tempore, quo ipse sciebat oportere
fieri, homo factus et de femina natus est. A carne
<pb n="0332"/>
quippe contaminari non poterat, ipse carnem potius
mundaturus. Ipsum antiqui sancti venturum in revelatione
Spiritus cognoverunt, et prophetaverunt; et
sic salvi facti sunt credendo quia veniet, sicut nos
salvi efficimur credendo quia venit: ut diligeremus
Deum, qui sic nos dilexit, ut unicum Filium suum
mitteret, qui humilitate nostrae mortalitatis indutus,
et a peccatoribus et pro peccatoribus moreretur. Jam
enim olim ab ineuntibus saeculis mysterii hujus altitudo
praefigurari praenuntiarique non cessat.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>29.</head>
            <p>
 <hi>De hominis et rerum aliarum
creatione quid credendum. Homo in paradiso constitutus.
Cur creatus qui praesciebatur peccaturus. Lapsus
hominis et angeli nihil Deo nocuit.</hi> Quoniam Deus
omnipotens, et bonus et justus et misericors, qui fecit
omnia bona, sive magna sive parva, sive summa
sive infima; sive quae videntur, sicuti sunt coelum et
terra et mare, et in coelo sol et luna, et caetera sidera,
in terra autem et mari arbores et frutices et
animalia suae cujusque naturae, et omnia corpora vel
coelestia vel terrestria; sive quae non videntur, sicuti
sunt spiritus quibus corpora vegetantur et vivificantur:
fecit et hominem ad imaginem suam; ut quemadmodum
ipse per omnipotentiam suam praeest universae
creaturae, sic homo per intelligentiam suam,
qua etiam Creatorem suum cognoscit et colit, praeesset
omnibus terrenis animalibus. Fecit illi etiam adjutorium
feminam: non ad carnalem concupiscentiam,
quandoquidem nec corruptibilia corpora tunc
habebant, antequam eos mortalitas invaderet poena
peccati; sed ut haberet et vir gloriam de femina,
cum ei praeiret ad Deum, seque illi praeberet imitandum
in sanctitate atque pietate; sicut ipse esset
gloria Dei, cum ejus sapientiam sequeretur.</p>
          </div3>
<div3>
            <head>30.</head>
            <p>
 Itaque constituit eos in quodam loco perpetuae
beatitudinis, quem appellat Scriptura paradisum;
praeceptumque illis dedit, quod si non transgrederentur,
in illa semper immortalitatis beatitudine permanerent:
si autem transgrederentur, supplicia mortalitatis
expenderent. Praesciebat autem Deus eos
transgressuros: sed tamen quia conditor est et effector
omnis boni, magis eos fecit, quando fecit et bestias,
ut impleret terram bonis terrenis. Et utique
melior est homo etiam peccator, quam bestia. Et
praeceptum quod non erant servaturi, magis dedit, ut
essent inexcusabiles, cum in eos vindicare coepisset.
Quidquid enim homo fecerit, laudabilem in suis factis
invenit Deum: si recte egerit, laudabilem invenit
per justitiam praemiorum; si peccaverit, laudabilem
invenit per justitiam suppliciorum; si peccata
confessus ad recte vivendum redierit, laudabilem invenit
per misericordiam indulgentiarum. Cur ergo
non faceret Deus hominem, quamvis eum peccaturum
praenosceret, cum et stantem coronaret, et cadentem
ordinaret, et surgentem adjuvaret, semper et
ubique ipse gloriosus bonitate, justitia, clementia?
maxime quia et illud praesciebat, de propagine mortalitatis
<pb n="0333"/>
ejus futuros sanctos, qui non sibi quaererent,
sed Creatori suo gloriam darent, et eum colendo
ab omni corruptione liberati, cum Angelis
sanctis semper vivere et beate vivere mererentur?
Qui enim hominibus dedit liberum arbitrium, ut non
servili necessitate, sed ingenua voluntate Deum colerent,
dedit etiam Angelis. Et ideo nec angelus, qui
cum spiritibus aliis satellitibus suis superbiendo deseruit
obedientiam Dei, et diabolus factus est, aliquid
nocuit Deo, sed sibi: novit enim Deus ordinare deserentes
se animas, et ex earum justa miseria inferiores
partes creaturae suae convenientissimis et
congruentissimis legibus admirandae dispensationis
ornare. Itaque nec diabolus aliquid Deo nocuit, quia
vel ipse lapsus est, vel hominem seduxit ad mortem:
nec ipse homo in aliquo minuit veritatem aut potestatem
aut beatitatem Conditoris sui, quia conjugi
suae seductae a diabolo, ad id quod Deus prohibuerat,
propria voluntate consensit. Justissimis enim Dei
legibus omnes damnati sunt, Deo glorioso per aequitatem
vindictae, ipsi ignominiosi per turpitudinem
poenae <note>(Gen. II, III)</note>: ut et homo a suo Creatore aversus
victus diabolo subderetur, et diabolus homini ad
Creatorem suum converso vincendus proponeretur;
ut quicumque diabolo usque in finem consentirent,
cum illo irent in aeterna supplicia; quicumque autem
humiliarent se Deo, et per ejus gratiam diabolum
vincerent, aeterna praemia mererentur.
</p>
          </div3>
        </div2>

<div2>
          <head>CAPUT XIX.</head>
<div3>
            <head>31.</head>
            <p>
 <hi>In Ecclesia boni et mali, in
fine separandi. Civitates duae ab initio generis humani.
Diluvium et arca sacramentum. De Abrahamo et Israelitico
populo. Horum dicta et facta, prophetia fuit.</hi> 
Neque hoc nos movere debet; quia multi diabolo
consentiunt, et pauci Deum sequuntur: quia et frumentum
in comparatione palearum valde pauciorem
habet numerum. Sed sicut agricola novit quid faciat
de ingenti acervo paleae, sic nihil est Deo multitudo
peccatorum, qui novit quid de illis agat, ut administratio
regni ejus ex nulla parte turbetur atque turpetur.
Nec ideo putandus est vicisse diabolus, quia
secum plures, cum quibus a paucis vinceretur, attraxit.
Duae itaque civitates, una iniquorum, altera
sanctorum, ab initio generis humani usque in finem
saeculi perducuntur, nunc permixtae corporibus, sed
voluntatibus separatae, in die vero judicii etiam corpore
separandae. Omnes enim homines amantes superbiam
et temporalem dominationem cum vano typho
et pompa arrogantiae, omnesque spiritus qui talia
diligunt, et gloriam suam subjectione hominum quaerunt,
simul una societate devincti sunt; sed et si
saepe adversum se pro his rebus dimicant, pari tamen
pondere cupiditatis in eamdem profunditatem
praecipitantur, et sibi morum et meritorum similitudine
conjunguntur. Et rursus omnes homines et
omnes spiritus humiliter Dei gloriam quaerentes, non
suam, et eum pietate sectantes, ad unam pertinent
<pb n="0334"/>
societatem. Et tamen Deus misericordissimus, et super
impios homines patiens est, et praebet eis poenitentiae
atque correctionis locum.</p>
          </div3>
<div3>
            <head>32.</head>
            <p>
 Nam et quod omnes diluvio delevit, excepto
uno justo cum suis, quos in arca servari voluit, noverat
quidem quod non se correcturi essent: verumtamen
cum per centum annos arca fabricata est, praedicabatur
utique eis ira Dei ventura super eos <note>(Gen. VI, VII)</note>;
et si converterentur ad Deum, parceret
eis, sicut pepercit postea Ninive civitati agenti
poenitentiam, cum ei per prophetam futurum interitum
praenuntiasset <note>(Jonae III)</note>. Hoc autem facit Deus,
etiam illis quos novit in malitia perseveraturos dans
poenitendi spatium, ut nostram patientiam exerceat et
informet exemplo suo; quo noverimus quantum nos
oporteat tolerabiliter malos sustinere, cum ignoremus
quales postea futuri sunt, quando ille parcit et sinit
eos vivere, quem nihil futurorum latet. Praenuntiabatur
tamen etiam diluvii sacramento quo per lignum
justi liberati sunt, futura Ecclesia quam rex
ejus et Deus Christus mysterio suae crucis ab hujus
saeculi submersione suspendit. Neque enim Deus
ignorabat quod etiam ex illis qui fuerant in arca servati,
nascituri erant mali, qui faciem terrae iniquitatibus
iterum implerent: sed tamen et exemplum futuri
judicii dedit, et sanctorum liberationem ligni
mysterio praenuntiavit. Nam et post haec non cessavit
repullulare malitia per superbiam et libidines et
illicitas impietates, cum homines deserto Creatore
suo, non solum ad creaturam quam Deus condidit
lapsi sunt, ut pro Deo colerent quod fecit Deus; sed
etiam ad opera manuum hominum et ad fabrorum
artificia curvaverunt animas suas, ubi de illis turpius
diabolus et daemonia triumpharent; quae se in talibus
figmentis adorari venerarique laetantur, dum errores
suos humanis erroribus pascunt.</p>
          </div3>
<div3>
            <head>33.</head>
            <p>
 Neque tunc sane defuerunt justi qui Deum pie
quaererent, et superbiam diaboli vincerent, cives illius
sanctae civitatis, quos regis sui Christi ventura
humilitas per Spiritum revelata sanavit. Ex quibus
Abraham pius et fidelis Dei servus electus est <note>(Gen. XII)</note>,
cui demonstraretur sacramentum Filii Dei, ut propter
imitationem fidei omnes fideles omnium gentium filii
ejus futuri dicerentur. Ex illo natus est populus a
quo unus Deus verus coleretur qui fecit coelum et
terram, cum caeterae gentes simulacris et daemoniis
servirent. In eo plane populo multo evidentius futura
Ecclesia figurata est. Erat enim ibi multitudo carnalis,
quae propter visibilia beneficia colebat Deum.
Erant ibi autem pauci futuram requiem cogitantes et
coelestem patriam requirentes, quibus prophetando
revelabatur futura humilitas Dei, regis et Domini
nostri Jesu Christi, ut per eam fidem ab omni superbia
et tumore sanarentur. Horum sanctorum, qui
praecesserunt tempore nativitatem Domini, non solum
sermo, sed etiam vita, et conjugia, et filii, et facta,
prophetia fuit hujus temporis, quo per fidem
<pb n="0335"/>
passionis Christi ex gentibus congregatur Ecclesia.
Per illos sanctos Patriarchas et Prophetas carnali
populo Israel, qui postea etiam Judaei appellati sunt,
et visibilia beneficia ministrabantur quae carnaliter a
Domino desiderabant, et coercitiones poenarum corporalium
quibus pro tempore terrerentur, sicut eorum
duritiae congruebat. Et in his tamen omnibus
mysteria spiritualia significabantur, quae ad Christum
et Ecclesiam pertinerent: cujus Ecclesiae membra
erant etiam illi sancti, quamvis in hac vita fuerint
antequam secundum carnem Christus Dominus nasceretur.
Ipse enim unigenitus Dei Filius, Verbum
Patris, aequale et coaeternum Patri, per quod facta
sunt omnia, homo propter nos factus est, ut totius
Ecclesiae tanquam totius corporis caput esset. Sed
velut totus homo dum nascitur, etiamsi manum in
nascendo praemittat, tamen universo corpori sub capite
conjuncta atque compacta est, quemadmodum
etiam nonnulli in ipsis Patriarchis ad hujus ipsius rei
signum manu praemissa nati sunt <note>(Gen. XXV, 25)</note>: ita
omnes sancti qui ante Domini nostri Jesu Christi nativitatem
in terris fuerunt, quamvis ante nati sunt,
tamen universo corpori, cujus ille caput est, sub
capite cohaeserunt.
</p>
          </div3>
        </div2>

<div2>
          <head>CAPUT XX.</head>
<div3>
            <head>34.</head>
            <p>
 <hi>Israelitarum servitus in Aegypto,
et liberatio viaque per mare Rubrum. Baptismus figuratus.
Ovis immolatio passionis Christi figura. Lex scripta
digito Dei. Jerusalem typus civitatis coelestis.</hi> Populus
ergo ille delatus in Aegyptum, servivit regi durissimo;
et gravissimis laboribus eruditus, quaesivit liberatorem
Deum: et missus est eis unus de ipso populo,
sanctus Dei servus Moyses, qui in virtute Dei magnis
miraculis terrens tunc impiam gentem Aegyptiorum,
eduxit inde populum Dei per mare Rubrum; ubi
discedens aqua viam praebuit transeuntibus: Aegyptii
autem cum eos persequerentur, redeuntibus in
se fluctibus demersi exstincti sunt. Ita quemadmodum
per diluvium aquis terra purgata est a nequitia
peccatorum, qui tunc in illa inundatione deleti sunt,
et justi evaserunt per lignum: sic ex Aegypto exiens
populus Dei, per aquas iter invenit, quibus ipsorum
hostes consumpti sunt. Nec ibi defuit ligni sacramentum.
Nam virga percussit Moyses, ut illud miraculum
fieret. Utrumque signum est sancti Baptismi,
per quod fideles in novam vitam transeunt, peccata
vero eorum tanquam inimici delentur atque moriuntur.
Apertius autem Christi passio in illo populo figurata
est, cum jussi sunt ovem occidere et manducare,
et de sanguine ejus postes suos signare, et hoc celebrare
omni anno, et appellare Pascha Domini. Manifestissime
quippe prophetia de Domino Jesu Christo
dicit, quia <hi>tanquam ovis ad immolandum ductus est <note>(Isai. LIII, 7)</note>
            </hi>.
Cujus passionis et crucis signo in fronte
hodie tanquam in poste signandus es, omnesque
Christiani signantur.</p>
          </div3>
<div3>
            <head>35.</head>
            <p>
 Inde per desertum populus ille ductus est, per
quadraginta annos accepit etiam legem digito Dei
<pb n="0336"/>
scriptam <note>(Exod. I-XX, XXXII, XXXIV; Num. XIV, 33, et
Deut. XXIX, 5)</note>, quo nomine significatur Spiritus sanctus,
sicut in Evangelio manifestissime declaratur <note>(Luc. XI, 20)</note>.
Neque enim Deus forma corporis definitus
est, nec sic in illo membra et digiti cogitandi
sunt, quemadmodum videmus in nobis: sed quia per
Spiritum sanctum dona Dei sanctis dividuntur, ut cum
diversa possunt, non tamen discedant a concordia
charitatis, in digitis autem maxime apparet quaedam
divisio, nec tamen ab unitate praecisio; sive propterea,
sive propter aliam quamcumque causam Spiritus
sanctus appellatus est digitus Dei, non tamen, cum
hoc audimus, humani corporis forma cogitanda est.
Accepit ergo ille populus legem digito Dei scriptam
in tabulis sane lapideis, ad significandam duritiam
cordis illorum, quod legem non erant impleturi. Corporalia
quippe dona desiderantes a Domino, magis carnali
timore quam spirituali charitate tenebantur: legem
autem non implet nisi charitas. Ideo multis
sacramentis visibilibus onerati sunt, quo servili jugo
premerentur, in observationibus ciborum et in sacrificiis
animalium, et in aliis innumerabilibus: quae tamen
signa erant rerum spiritualium ad Dominum
Jesum Christum et ad Ecclesiam pertinentium; quae
tunc a paucis sanctis et intelligebantur ad fructum
salutis, et observabantur ad congruentiam temporis,
a multitudine vero carnalium tantummodo observabantur,
non intelligebantur.</p>
          </div3>
<div3>
            <head>36.</head>
            <p>
 Per multa itaque et varia signa rerum futurarum,
quas longum est omnes commemorare, et eas
nunc in Ecclesia videmus impleri, perductus est ille
populus ad terram promissionis, ubi temporaliter
carnaliterque regnaret pro modo desiderii sui: quod
tamen regnum terrenum regni spiritualis imaginem
gessit. Ibi Jerusalem condita est famosissima civitas Dei,
serviens in signo liberae civitatis, quae coelestis Jerusalem
dicitur <note>(Galat. IV, 25, 26)</note>, quod verbum est hebraeum,
et interpretatur Visio pacis. Cujus cives sunt
omnes sanctificati homines qui fuerunt, et qui sunt, et
qui futuri sunt; et omnes sanctificati spiritus, etiam
quicumque in excelsis coelorum partibus pia devotione
obtemperant Deo, nec imitantur impiam diaboli superbiam
et angelorum ejus. Hujus civitatis rex est
Dominus Jesus Christus, Verbum Dei quo reguntur
summi Angeli, et Verbum hominem assumens ut eo
regerentur et homines, qui simul omnes cum illo in
aeterna pace regnabunt. Ad hujus regis praefigurationem
in illo terreno regno populi Israel maxime eminuit
rex David, de cujus semine secundum carnem
veniret verissimus rex noster Dominus Jesus Christus, <hi>qui est super omnia Deus benedictus in saecula 
 <note>(Rom.
IX, 5)</note>
            </hi>. Multa in illa terra promissionis gesta sunt in
figuram venturi Christi et Ecclesiae, quae in sanctis
Libris paulatim discere poteris.
</p>
          </div3>
        </div2>

<div2>
          <head>CAPUT XXI.</head>
<div3>
            <head>37.</head>
            <p>
 <hi>Captivitas Babylonica et in ea
gesta quid significent. Post captivitatem Babylonicam
libertas qualis reddita.</hi> Post aliquot tamen generationes
ostendit alium typum ad rem maxime pertinentem.
Nam captivata est illa civitas, et multa pars ejus educta
<pb n="0337"/>
in Babyloniam. Sicut autem Jerusalem significat
civitatem societatemque sanctorum; sic Babylonia
significat civitatem societatemque iniquorum, quoniam
dicitur interpretari Confusio. De quibus duabus civitatibus,
ab exordio generis humani usque in finem
saeculi permixte temporum varietate currentibus, et
ultimo judicio separandis, paulo ante jam diximus <note>(Cap. 19)</note>.
Illa ergo captivitas Jerusalem civitatis, et
ille populus in Babyloniam ductus ad servitutem ire
jubetur a Domino per Jeremiam illius temporis prophetam.
Et exstiterunt reges Babyloniae, sub quibus
illi serviebant, qui ex eorum occasione commoti quibusdam
miraculis cognoscerent et colerent et coli juberent
unum verum Deum, qui condidit universam
creaturam <note>(Dan. II-VI, XIV)</note>. Jussi sunt autem et orare
pro eis a quibus captivi tenebantur, et in eorum
pace pacem sperare, ad gignendos filios, et domos
aedificandas, et plantandos hortos et vineas. Post septuaginta
autem annos promittitur eis ab illa captivitate
liberatio <note>(Jerem. XXV, XXIX)</note>. Hoc autem totum
figurate significabat Ecclesiam Christi in omnibus sanctis
ejus, qui sunt cives Jerusalem coelestis, servituram
fuisse sub regibus hujus saeculi. Dicit enim et
apostolica doctrina, ut <hi>omnis anima sublimioribus potestatibus
subdita sit;</hi> et ut reddantur <hi>omnibus omnia;
cui tributum, tributum; cui vectigal, vectigal <note>(Rom.
XIII, 1, 7)</note>
            </hi>; et caetera quae salvo Dei nostri cultu,
constitutionis humanae principibus reddimus; quando
et ipse Dominus, ut nobis hujus sanae doctrinae praeberet
exemplum, pro capite hominis quo erat indutus,
tributum solvere non dedignatus est <note>(Matth. XVII, 26)</note>.
Jubentur autem etiam servi christiani et boni fideles
dominis suis temporalibus aequanimiter fideliterque
servire <note>(Ephes. VI, 5)</note>: quos judicaturi sunt, si usque
in finem iniquos invenerint; aut cum quibus aequaliter
regnaturi sunt, si et illi ad verum Deum conversi
fuerint. Omnibus tamen praecipitur servire humanis
potestatibus atque terrenis, quousque post tempus
praefinitum, quod significant septuaginta anni, ab
istius saeculi confusione tanquam de captivitate Babyloniae,
sicut Jerusalem liberetur Ecclesia. Ex cujus
captivitatis occasione ipsi etiam terreni reges desertis
idolis, pro quibus persequebantur Christianos, unum
verum Deum et Christum Dominum cognoverunt et
colunt, pro quibus apostolus Paulus jubet orari, etiam
cum persequerentur Ecclesiam. Sic enim dicit: <hi>Obsecro
itaque primum fieri deprecationes, adorationes</hi>, <hi>interpellationes, gratiarum actiones, pro regibus, pro
omnibus hominibus, et omnibus qui in sublimitate sunt,
ut securam et tranquillam vitam agamus cum omni pietate
et charitate 
 <note>(I Tim. II, 1, 2)</note>
            </hi>. Itaque per ipsos
data pax est Ecclesiae, quamvis temporalis, tranquillitas
temporalis ad aedificandas spiritualiter domos
et plantandos hortos et vineas. Nam et ecce te modo
per istum sermonem aedificamus atque plantamus. Et
<pb n="0338"/>
hoc fit per totum orbem terrarum cum pace regum
christianorum, sicut idem dicit apostolus: <hi>Dei agricultura,
Dei aedificatio estis <note>(I Cor. III, 9)</note>
            </hi>.</p>
          </div3>
<div3>
            <head>38.</head>
            <p>
 Et post annos quidem septuaginta, quos mystice
prophetaverat Jeremias, ut finem temporum
praefiguraret, tamen ut ipsa figura integraretur, facta
est in Jerusalem restitutio aedificationis templi Dei:
sed quia totum figurate agebatur, non erat firma pax
ac libertas reddita Judaeis. Itaque postea a Romanis
victi sunt, et tributarii facti. Ex illo sane tempore ex
quo terram promissionis acceperunt, et reges habere
coeperunt, ne in aliquo regum suorum completum
esse arbitrarentur quod eis liberator Christus promittebatur,
apertius per multas prophetias prophetatus
est Christus; non solum ab ipso David in libro
Psalmorum, sed etiam a caeteris et magnis et sanctis
prophetis, usque ad tempus captivitatis in Babyloniam:
et in ipsa captivitate fuerunt prophetae, qui
venturum Dominum Jesum Christum liberatorem
omnium prophetarent. Et posteaquam templum transactis
septuaginta annis restitutum est, tantas pressuras
et calamitates a regibus Gentium Judaei perpessi
sunt, ut intelligerent nondum venisse liberatorem,
quem non spiritualiter liberaturum intelligebant, sed
pro liberatione carnali desiderabant.
</p>
          </div3>
        </div2>

<div2>
          <head>CAPUT XXII.</head>
<div3>
            <head>39.</head>
            <p>
 <hi>Aetates mundi sex. Sexta
aetas ex adventu Christi. Christus Novum Testamentum
sempiternae haereditatis manifestans, terrena contemnere
exemplo docet. Nativitas ejus, vita et mors.</hi> Peractis
ergo quinque aetatibus saeculi, quarum prima est ab
initio generis humani, id est, ab Adam, qui primus
homo factus est, usque ad Noe, qui fecit arcam in diluvio <note>(Gen. VI)</note>;
inde secunda est usque ad Abraham,
qui pater dictus est omnium quidem gentium <note>(Id.
XVII, 4)</note>, quae fidem ipsius imitarentur; sed tamen ex
propagine carnis suae futuri populi Judaeorum: qui
ante fidem christianam gentium, unus inter omnes
omnium terrarum populus unum verum Deum coluit,
ex quo populo salvator Christus secundum carnem
veniret. Isti enim articuli duarum aetatum eminent in
veteribus Libris: reliquarum autem trium in Evangelio
etiam declarantur, cum carnalis origo Domini
Jesu Christi commemoratur <note>(Matth. I, 17)</note>. Nam tertia
est ab Abraham usque ad David regem: quarta a
David usque ad illam captivitatem qua populus Dei in
Babyloniam transmigravit: quinta ab illa transmigratione
usque ad adventum Domini nostri Jesu Christi;
ex cujus adventu sexta aetas agitur: ut jam spiritualis
gratia, quae paucis tunc Patriarchis et Prophetis
nota erat, manifestaretur omnibus gentibus: ne quisquam
Deum nisi gratis coleret, non visibilia praemia
servitutis suae et praesentis vitae felicitatem, sed solam
vitam aeternam, in qua ipso Deo frueretur, ab illo
desiderans; ut hac sexta aetate mens humana renovetur
ad imaginem Dei, sicut sexta die homo factus
est ad imaginem Dei <note>(Gen. I, 27)</note>. Tunc enim et lex
impletur, dum non cupiditate rerum temporalium,
<pb n="0339"/>
sed charitate illius qui praecepit, fiunt quaecumque
praecepit. Quis autem non redamare affectet justissimum
et misericordissimum Deum, qui prior sic amavit
injustissimos et superbissimos homines, ut propter
eos mitteret unicum Filium, per quem fecit
omnia; qui non sui mutatione, sed hominis assumptione
homo factus, non solum cum eis vivere, sed
etiam pro eis et ab eis posset occidi?</p>
          </div3>
<div3>
            <head>40.</head>
            <p>
 Itaque novum testamentum haereditatis sempiternae
manifestans, in quo renovatus homo per gratiam
Dei ageret novam vitam, hoc est vitam spiritualem;
ut vetus ostenderet primum, in quo carnalis
populus agens veterem hominem, exceptis paucis intelligentibus
Patriarchis et Prophetis et nonnullis latentibus
sanctis, carnaliter vivens carnalia praemia
desiderabat a Domino Deo, et in figura spiritualium
bonorum accipiebat: omnia ergo bona terrena contempsit
homo factus Dominus Christus, ut contemnenda
monstraret; et omnia terrena sustinuit mala,
quae sustinenda praecipiebat: ut neque in illis quaereretur
felicitas, neque in istis infelicitas timeretur.
Natus enim de matre quae quamvis a viro intacta
conceperit, semperque intacta permanserit, virgo
concipiens, virgo pariens, virgo moriens, tamen fabro
desponsata erat, omnem typhum carnalis nobilitatis
exstinxit. Natus etiam in civitate Bethlehem,
quae inter omnes Judaeae civitates ita erat exigua, ut
hodieque villa appelletur, noluit quemquam de cujusquam
terrenae civitatis sublimitate gloriari. Pauper
etiam factus est, cujus sunt omnia, et per quem
creata sunt omnia; ne quisquam cum in eum crederet,
de terrenis divitiis auderet extolli. Noluit rex
ab hominibus fieri; quia humilitatis ostendebat viam
miseris, quos ab eo superbia separaverat: quamvis
sempiternum ejus regnum universa creatura testetur.
Esurivit, qui omnes pascit; sitivit, per quem creatur
omnis potus, et qui spiritualiter panis est esurientium
fonsque sitientium: ab itinere terrestri fatigatus est,
qui se ipsum nobis viam fecit in coelum: velut obmutuit
et obsurduit coram conviciantibus, per quem
mutus locutus est et surdus audivit: vinctus est, qui
de infirmitatum vinculis solvit: flagellatus est, qui
omnium dolorum flagella de hominum corporibus expulit:
crucifixus est, qui cruciatus nostros finivit:
mortuus est, qui mortuos suscitavit. Sed et resurrexit
nunquam moriturus, ne ab illo quisquam sic
disceret mortem contemnere, quasi nunquam victurus.
</p>
          </div3>
        </div2>

<div2>
          <head>CAPUT XXIII.</head>
<div3>
            <head>41.</head>
            <p>
 <hi>Spiritus sanctus die quinquagesima
post resurrectionem Christi missus. Judaei praedicatione
Apostolorum conversi, vitae evangelicae studio
flagrantes. Ecclesiae apud Gentes per Paulum constitutae.</hi> 
Inde confirmatis discipulis, conversatus cum eis quadraginta
diebus, eisdem spectantibus ascendit in coelum;
et completis a resurrectione quinquaginta diebus
misit eis Spiritum sanctum (promiserat enim),
<pb n="0340"/>
per quem diffusa charitate in cordibus eorum, non
solum sine onere, sed etiam cum jucunditate legem
possent implere. Quae data est Judaeis in decem praeceptis,
quod appellant decalogum. Quae rursus ad
duo rediguntur, ut diligamus Deum ex toto corde, ex
tota anima, ex tota mente; et diligamus proximum
sicut nos ipsos. Nam in his duobus praeceptis totam
Legem Prophetasque pendere, ipse Dominus et dixit
in Evangelio <note>(Matth. XXII, 37-40)</note>, et suo manifestavit
exemplo. Nam et populus Israel ex die quo primum
pascha in imagine celebrarunt, ovem occidentes
et manducantes, cujus sanguine postes eorum ad salutis
tutelam signati sunt <note>(Exod. XII)</note>; ex ipso ergo
die quinquagesimus dies impletus est, et legem acceperunt
scriptam digito Dei <note>(Id. XIX, XX)</note>, quo nomine
jam diximus significari Spiritum sanctum <note>(Supra,
cap. XX, n. 35)</note>: sicut post Domini passionem et
resurrectionem, quod est verum pascha, quinquagesimo
die ipse Spiritus sanctus discipulis missus est:
non jam lapideis tabulis corda dura significans; sed
cum essent unum in locum congregati in ipsa Jerusalem,
factus est subito de coelo sonus, quasi ferretur
flatus vehemens, et visae sunt illis linguae divisae quasi
ignis, et coeperunt linguis loqui, ita ut omnes qui ad
illos venerant, suam linguam quisque cognosceret <note>(ad
illam enim civitatem ex omni terra conveniebant Judaei,
quacumque dispersi erant, et diversas linguas
gentium diversarum didicerant <hi>[Act. II, 1-11]</hi> )</note>: deinde
cum tota fiducia Christum praedicantes, in ejus nomine
multa signa faciebant, ita ut quemdam mortuum
transeunte Petro umbra ejus tetigerit, et resurrexerit <note>(Id. V, 15)</note>.</p>
          </div3>
<div3>
            <head>42.</head>
            <p>
 Sed cum viderent Judaei tanta signa fieri in ejus
nomine, quem partim per invidiam, partim per errorem
crucifixerunt, alii irritati sunt ad persequendos
praedicatores ejus Apostolos, alii vero idipsum amplius
admirantes, quod in ejus nomine, quem veluti
a se oppressum et victum riserant, tanta miracula
fierent, poenitendo conversi crediderunt in eum millia
 Judaeorum. Non erant jam illi temporalia beneficia
terrenumque regnum desiderantes a Deo, nec
promissum regem Christum carnaliter exspectantes:
sed immortaliter intelligentes et diligentes eum qui
pro ipsis ab ipsis tanta mortaliter pertulit, et eis
usque ad sui sanguinis peccata donavit, et immortalitatem
a se sperandam et desiderandam exemplo
suae resurrectionis ostendit. Itaque jam veteris hominis
terrena desideria mortificantes, et spiritualis vitae
novitate flagrantes, sicut praeceperat in Evangelio
Dominus, vendebant omnia quae habebant, et pretia
rerum suarum ante pedes Apostolorum ponebant, ut
ipsi distribuerent unicuique, sicut cuique opus erat <note>(Id. II, 44, et IV, 34)</note>:
viventesque in christiana dilectione
concorditer, non dicebant aliquid suum, sed
erant illis omnia communia, et anima et cor unum in
Deum <note>(Id. IV, 32-35)</note>. Deinde etiam ipsi a Judaeis carnalibus
<pb n="0341"/>
civibus carnis suae persecutionem passi atque
dispersi sunt, ut latius Christus eorum dispersione
praedicaretur, et imitarentur etiam ipsi patientiam
Domini sui: quia qui eos mansuetus passus fuerat,
mansuefactos pro se pati jubebat.</p>
          </div3>
<div3>
            <head>43.</head>
            <p>
 Ex ipsis sanctorum persecutoribus fuerat etiam
apostolus Paulus, et in Christianos maxime saeviebat:
sed postea credens et apostolus factus, missus
est ut Gentibus Evangelium praedicaret, graviora perpessus
pro nomine Christi, quam fecerat contra nomen
Christi. Ecclesias autem constituens per omnes
gentes qua Evangelium seminabat, impense praecipiebat,
ut quoniam ipsi ex idolorum cultu venientes, et
ad unum Deum colendum rudes, non facile poterant
rebus suis venditis et distributis servire Deo, oblationes
facerent in pauperes sanctorum qui erant in
Ecclesiis Judaeae, quae Christo crediderant: ita illos
tanquam milites, illos autem tanquam stipendiarios
provinciales apostolica doctrina constituit; inserens
eis Christum velut lapidem angularem, sicut per prophetam
praenuntiatus erat, in quo ambo quasi parietes
de diverso venientes, de Judaeis videlicet atque Gentibus,
germana charitate copularentur <note>(Psal. CXVII,
22, et Isai. XXVIII, 16)</note>. Sed postea graviores et crebriores
persecutiones ex incredulis gentibus adversus
Christi Ecclesiam surrexerunt, et implebatur in dies
singulos verbum Domini praedicentis, <hi>Ecce ego mitto
vos velut oves in medio luporum <note>(Matth. X, 16)</note>
            </hi>.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>44.</head>
            <p>
 <hi>Ecclesia quasi vitis pullulat,
et putatur. Ex iis quae videntur impleta, credantur praedicta
quae restant implenda, praesertim judicium futurum.</hi> 
Sed illa vitis quae per orbem terrarum, sicut de
illa prophetatum, et ab ipso Domino praenuntiatum
erat, fructuosos palmites diffundebat, tanto pullulabat
amplius, quanto uberiore martyrum sanguine
rigabatur. Quibus per omnes terras innumerabiliter
pro fidei veritate morientibus, etiam ipsa persequentia
regna cesserunt, et ad Christum cognoscendum atque
venerandum fracta superbiae cervice conversa sunt.
Oportebat autem ut eadem vitis, sicut a Domino
identidem praedictum erat, putaretur, et ex ea praeciderentur
infructuosa sarmenta <note>(Joan. XV, 2)</note>, quibus
haereses et schismata per loca facta sunt, sub
Christi nomine, non ipsius gloriam, sed suam quaerentium,
per quorum adversitates magis magisque
exerceretur Ecclesia, et probaretur atque illustraretur
et doctrina ejus et patientia.</p>
          </div3>
<div3>
            <head>45.</head>
            <p>
 Omnia ergo haec, sicut tanto ante praedicta legimus,
sic et facta cognoscimus: et quemadmodum
primi christiani, quia nondum ista provenisse videbant,
miraculis movebantur ut crederent; sic nos
quia omnia ista ita completa sunt, sicut ea in Libris
legimus, qui longe antequam haec implerentur conscripti
sunt, ubi omnia futura dicebantur, et praesentia
jam videntur, aedificamur ad fidem, ut etiam illa
<pb n="0342"/>
quae restant, sustinentes et perseverantes in Domino,
sine dubitatione ventura credamus. Siquidem adhuc
tribulationes futurae in eisdem Scripturis leguntur, et
ipse ultimus judicii dies, ubi omnes cives ambarum
illarum civitatum receptis corporibus surrecturi sunt,
et rationem vitae suae ante tribunal Christi judicis reddituri.
Veniet enim in claritate potestatis, qui prius
in humilitate humanitatis venire dignatus est; et
omnes pios ab impiis segregabit: non tantum eis qui
in eum credere omnino noluerunt, sed etiam eis qui
frustra et infructuose crediderunt in eum; illis daturus
regnum secum aeternum, illis autem poenam
aeternam cum diabolo. Sed sicut nullum gaudium rerum
temporalium ex aliqua parte simile potest inveniri
gaudio vitae aeternae, quam sancti accepturi
sunt; ita nullus cruciatus poenarum temporalium potest
sempiternis iniquorum cruciatibus comparari.
</p>
          </div3>
        </div2>

<div2>
          <head>CAPUT XXV.</head>
<div3>
            <head>46.</head>
            <p>
 <hi>Fides resurrectionis suadetur.
Mors perpetua in tormentis. Vita aeterna sanctorum.
Cavendum non tantum a Paganis, Judaeis, et haereticis,
sed etiam a malis Christianis. Societas sit cum bonis;
non tamen spes in ipsis ponatur.</hi> Itaque, frater, confirma
te ipsum in ejus nomine atque adjutorio cui credis,
adversus linguas eorum qui fidem nostram irrident,
de quibus diabolus seductoria verba loquitur, maxime
volens irridere fidem resurrectionis. Sed ex te ipso
crede futurum te esse cum fueris, quando cum ante
non fueris, nunc esse te vides. Ubi enim erat ista moles
corporis tui et ista forma membrorumque compago
ante paucos annos, priusquam natus, vel etiam
priusquam in matris utero conceptus esses? ubi erat
haec moles et haec statura corporis tui? Nonne de occultis
hujus creaturae secretis, Domino Deo invisibiliter
formante, processit in lucem, certisque aetatum
incrementis in istam magnitudinem formamque surrexit?
Numquid ergo difficile est Deo, qui etiam aggeres
nubium ex occulto in momento contrahit, et contegit
coelum in ictu temporis, reddere istam quantitatem
corporis tui sicut erat, qui eam facere potuit sicut non
erat? Crede ergo fortiter et inconcusse quia omnia
quae videntur quasi pereundo humanis oculis subtrahi,
salva et integra sunt omnipotentiae Dei; qui ea
cum voluerit, sine ulla mora et difficultate reparabit,
ea duntaxat quae justitia ejus reparanda esse judicat:
ut in his corporibus reddant homines factorum suorum
rationem, in quibus ea fecerunt; et in his mereantur
aut commutationem coelestis incorruptionis pro meritis
pietatis, aut corruptibilem corporis conditionem
pro meritis iniquitatis, non quae morte solvatur, sed
quae materiam sempiternis doloribus praebeat.</p>
          </div3>
<div3>
            <head>47.</head>
            <p>
 Fuge ergo per immobilem fidem et mores bonos,
fuge, frater, illa tormenta, ubi nec tortores deficiunt,
nec torti moriuntur; quibus sine fine mors
est, non posse in cruciatibus mori. Et exardesce
amore atque desiderio sempiternae vitae sanctorum,
<pb n="0343"/>
ubi nec operosa erit actio, nec requies desidiosa;
laus erit Dei sine fastidio, sine defectu: nullum in
animo taedium, nullus labor in corpore; nulla indigentia,
nec tua cui subveniri desideres, nec proximi
cui subvenire festines. Omnes deliciae Deus erit et satietas
 sanctae civitatis in illo et de illo sapienter beateque
viventis. Efficiemur enim, sicut ab illo promissum
speramus et exspectamus, aequales Angelis Dei <note>(Luc. XX, 36)</note>,
et cum eis pariter illa Trinitate perfruemur
jam per speciem, in qua nunc per fidem
ambulamus <note>(II Cor. V, 7)</note>. Credimus enim quod non
videmus, ut ipsis meritis fidei etiam videre quod credimus
et inhaerere mereamur; ut aequalitatem Patris
et Filii et Spiritus sancti, et ipsius Trinitatis unitatem,
quomodo sint haec tria unus Deus, non jam verbis fidei
et strepentibus syllabis personemus, sed contemplatione
purissima et ardentissima in illo silentio sorbeamus.</p>
          </div3>
<div3>
            <head>48.</head>
            <p>
 Haec tene fixa in corde tuo, et invoca Deum
cui credis, ut tueatur te adversus tentationes diaboli:
et esto cautus, ne tibi aliunde hostis ille subrepat,
qui ad solatium malevolentissimum damnationis suae,
cum quibus damnetur inquirit. Non enim per eos solos
qui christianum nomen oderunt, et dolent eo nomine
occupatum esse orbem terrarum, et adhuc simulacris
et daemoniorum curiositatibus servire desiderant,
audet ille tentare christianos: sed etiam per
eos quos paulo ante commemoravimus, de unitate
Ecclesiae, velut putata vite, praecisos, qui haeretici vel
schismatici dicuntur, conatur etiam id quidem interdum.
Sed tamen id etiam aliquando conatur et per
Judaeos tentare, atque seducere. Sed maxime cavendum
est ne per homines qui sunt in ipsa catholica
Ecclesia, quos velut paleam usque ad tempus ventilationis
suae sustinet, unusquisque tentetur et decipiatur.
Propterea enim Deus patiens est in illos, ut et
suorum electorum fidem atque prudentiam per illorum
perversitatem exercendo confirmet; et quia de
numero eorum multi proficiunt, et ad placendum Deo
miserati animas suas, magno impetu convertuntur.
Non enim omnes sibi per patientiam Dei thesaurizant
iram in die irae justi judicii ejus: sed multos eadem Omnipotentis
patientia perducit ad saluberrimum poenitentiae
dolorem <note>(Rom. II, 5, 4)</note>. Quod donec fiat,
exercetur per eos illorum qui jam rectam viam tenent,
non solum tolerantia, sed etiam misericordia. Multos
ergo visurus es ebriosos, avaros, fraudatores, aleatores,
adulteros, fornicatores, remedia sacrilega sibi alligantes,
praecantatoribus et mathematicis vel quarumlibet
impiarum artium divinatoribus deditos. Animadversurus
etiam quod illae turbae impleant ecclesias per
dies festos Christianorum, quae implent et theatra
per dies solemnes Paganorum; et haec videndo ad
imitandum tentaberis. Et quid dicam, videbis, quod
etiam nunc jam utique nosti? non enim nescis multos
<pb n="0344"/>
qui appellantur christiani, haec omnia mala operari,
quae breviter commemoravi. Et aliquando fortasse
graviora facere homines non ignoras, quos nosti appellari
christianos. Sed si hoc animo venisti, ut quasi
securus talia facias, multum erras: nec tibi proderit
nomen Christi, cum coeperit ille severissime judicare,
qui prius dignatus est misericordissime subvenire.
Praedixit enim ista, et ait in Evangelio: <hi>Non omnis
qui dicit mihi, Domine, Domine, intrabit in regnum
coelorum; sed is qui facit voluntatem Patris mei. Multi
dicent mihi in illa die, Domine, Domine, in nomine
tuo manducavimus et bibimus <note>(Matth. VII, 21, 22)</note>
            </hi>.
Omnibus ergo qui in talibus operibus perseverant,
damnatio finis est. Cum ergo videris multos non solum
haec facere, sed etiam defendere atque suadere,
tene te ad legem Dei, et non sequaris praevaricatores
ejus. Non enim secundum illorum sensum, sed secundum
illius veritatem judicaberis.</p>
          </div3>
<div3>
            <head>49.</head>
            <p>
 Conjungere bonis, quos vides amare tecum regem
tuum. Multos enim inventurus es, si et tu talis
esse coeperis. Nam si in spectaculis cum illis esse cupiebas
et eis inhaerere, qui tecum vel aurigam, vel
venatorem, vel aliquem histrionem simul amabant;
quanto magis te delectare debet eorum conjunctio,
qui tecum amant Deum, de quo nunquam erubescet
amator ejus, quia non solum ipse non potest vinci,
sed etiam dilectores suos reddet invictos? Nec tamen
etiam in ipsis bonis, qui te vel praecedunt vel tibi comitantur
ad Deum, spem tuam collocare debes, quia
nec in te ipso debes quantumcumque profeceris, sed
in illo qui eos et te justificando tales facit. Securus es
enim de Deo, quia non mutatur: de homine autem
nemo prudenter securus est. Sed si illos qui nondum
justi sunt, amare debemus ut sint; quanto ardentius
qui jam sunt, amandi sunt? Sed aliud est diligere hominem,
aliud spem ponere in homine; tantumque interest,
ut illud Deus jubeat, hoc prohibeat. Si autem
aliquas vel insultationes vel tribulationes pro nomine
Christi passus non defeceris a fide, nec a bona via
deviaveris, majorem mercedem accepturus es: qui
autem in his diabolo cesserint, etiam minorem perdunt.
Sed humilis esto Deo, ut non te permittat tentari ultra
vires tuas.
</p>
          </div3>
        </div2>

<div2>
          <head>CAPUT XXVI.</head>
<div3>
            <head>50.</head>
            <p>
 <hi>Initiatio catechumeni, cum
expositione signorum. Sermo quandoque brevior adhibendus.
Incipit sermo alius brevior. Filius Dei immissus,
ut a morte quae per Adamum intravit, liberaremur.</hi> His
dictis, interrogandus est an haec credat atque observare
desideret. Quod cum responderit, solemniter utique
signandus est et Ecclesiae more tractandus. De sacramento
sane quod accipit, cum ei bene commendatum
fuerit, signacula quidem rerum divinarum esse
visibilia, sed res ipsas invisibiles in eis honorari; nec
sic habendam esse illam speciem benedictione sanctificatam,
<pb n="0345"/>
quemadmodum habetur in usu quolibet:
dicendum etiam quid significet et sermo ille quem audivit,
quid in illo condiat, cujus illa res similitudinem
gerit. Deinde monendus est ex hac occasione,
ut si quid etiam in Scripturis audiat quod carnaliter
sonet, etiamsi non intelligit, credat tamen spirituale
aliquid significari, quod ad sanctos mores futuramque
vitam pertineat. Hoc autem ita breviter discit, ut
quidquid audierit ex Libris canonicis quod ad dilectionem
aeternitatis et veritatis et sanctitatis, et ad dilectionem
proximi referre non possit, figurate dictum
vel gestum esse credat; atque ita conetur intelligere,
ut ad illam geminam referat dilectionem. Ita sane ut
proximum non carnaliter intelligat, sed omnem qui cum
eo in illa sancta civitate potest esse, sive jam, sive nondum
appareat: et ut de nullius hominis correctione
desperet, quem patientia Dei videt vivere, non ob
aliud, sicut Apostolus ait, nisi ut adducatur ad poenitentiam <note>(Rom. II, 4)</note>.</p>
          </div3>
<div3>
            <head>51.</head>
            <p>
 Si longus tibi videtur iste sermo, quo tanquam
praesentem rudem hominem instruxi, licet ea tibi dicere
brevius, longiorem tamen esse debere non puto:
quanquam multum interest quid res ipsa, cum agitur,
moneat, et quid auditorum praesentia non solum ferre,
sed etiam desiderare se ostendat. Cum autem celeritate
opus est, vide quam facile explicari tota res
possit. Fac rursus adesse aliquem, qui velit esse christianus:
ergo et interrogatum, illud quod superior respondisse;
quia et si non hoc respondet, hoc eum respondere
debuisse dicendum est. Deinde hoc modo et
caetera contexenda.</p>
          </div3>
<div3>
            <head>52.</head>
            <p>
 Vere, frater, illa magna et vera beatitudo est,
quae in futuro saeculo sanctis promittitur. Omnia vero
visibilia transeunt, et omnis hujus saeculi pompa et
deliciae et curiositas interibunt, et secum ad interitum
trahunt amatores suos. A quo interitu, hoc est,
poenis sempiternis Deus misericors volens homines
liberare, si sibi ipsi non sint inimici, et non resistant
misericordiae Creatoris sui, misit unigenitum Filium
suum, hoc est, Verbum suum aequale sibi, per
quod condidit omnia. Et manens quidem in divinitate
sua, et non recedens a Patre, nec in aliquo mutatus,
assumendo tamen hominem, et in carne mortali hominibus
apparendo venit ad homines: ut quemadmodum
per unum hominem qui primus factus est, id
est Adam, mors intravit in genus humanum, quia
consensit mulieri suae seductae a diabolo, ut praeceptum
Dei transgrederentur; sic per unum hominem
qui etiam Deus est Dei Filius, Jesum Christum,
deletis omnibus peccatis praeteritis, credentes
in eum omnes in aeternam vitam ingrederentur <note>(Id. V, 12-19)</note>.
</p>
          </div3>
        </div2>

<div2>
          <head>CAPUT XXVII.</head>
<div3>
            <head>53.</head>
            <p>
 <hi>Prophetias Veteris Testamenti
<pb n="0346"/>impletas cerni in Ecclesia. Hinc firmata fides eorum
quae ventura restant, judicii ultimi et resurrectionis.
Cavendae tentationes a malis etiam in Ecclesia repertis.
Societas cum bonis. Spes omnis in Deo.</hi> Omnia
enim quae nunc vides in Ecclesia Dei, et sub Christi
nomine per totum orbem terrarum geri, ante saecula
jam praedicta sunt, et sicut ea legimus, ita et
videmus; et inde aedificamur in fidem. Factum est aliquando
diluvium per totam terram, ut peccatores delerentur:
et tamen illi qui evaserunt in arca, sacramentum
futurae Ecclesiae demonstrabant, quae nunc
in fluctibus saeculi natat, et per lignum crucis Christi
a submersione liberatur. Praedictum est Abrahae
fideli servo Dei, uni homini, quod de illo esset populus
nasciturus, qui coleret unum Deum inter caeteras
gentes quae idola colebant: et omnia quae illi
populo ventura praedicta sunt, sic evenerunt ut praedicta
sunt. Prophetatus est in illo populo etiam Christus
rex omnium sanctorum et Deus venturus ex semine
ipsius Abraham secundum carnem, quam assumpsit,
ut omnes etiam filii essent Abrahae, qui fidem
ejus imitarentur; et sic est factum: natus est Christus
de Maria virgine, quae ex illo genere fuit. Praedictum
est per Prophetas quod in cruce passurus esset
ab eodem populo Judaeorum, de cujus genere secundum
carnem veniebat; et sic est factum. Praedictum
est quod resurrecturus esset; resurrexit: et secundum
ipsa praedicta Prophetarum ascendit in coelum,
et discipulis suis Spiritum sanctum misit. Praedictum
est non solum a Prophetis, sed etiam ab ipso Domino
Jesu Christo, quod Ecclesia ejus per universum orbem
terrarum esset futura, per sanctorum martyria
passionesque disseminata; et tunc praedictum, quando
adhuc nomen ejus et latebat gentes, et ubi notum erat
irridebatur: et tamen in virtutibus miraculorum ejus,
sive quae per se ipse, sive quae per servos suos fecit,
dum annuntiantur haec et creduntur, jam videmus
quod praedictum est esse completum, regesque ipsos
terrae, qui antea persequebantur Christianos, jam
Christi nomini subjugatos. Praedictum est etiam quod
schismata et haereses ex ejus Ecclesia essent exiturae,
et sub ejus nomine per loca ubi possent, suam,
non Christi, gloriam quaesiturae; et ista completa
sunt.</p>
          </div3>
<div3>
            <head>54.</head>
            <p>
 Numquid ergo illa quae restant non sunt ventura?
Manifestum est quia sicut ista praedicta venerunt,
sic etiam illa ventura sunt: quaecumque tribulationes
justorum adhuc restant; et judicii dies,
qui separabit omnes impios a justis in resurrectione
mortuorum; et non solum eos qui sunt extra Ecclesiam,
sed etiam ipsius Ecclesiae paleas, quas oportet
usque ad novissimam ventilationem patientissime
sufferat, ad ignem debitum segregabit. Qui autem irrident
resurrectionem, putantes quod caro ista quia
putrescit, resurgere non potest, ad poenas in ea resurrecturi
sunt: et ostendet eis Deus quia qui potuit
<pb n="0347"/>
haec corpora facere antequam essent, potest ea in momento
restituere sicut erant. Omnes autem fideles regnaturi
cum Christo, ita resurgent in eodem corpore,
ut etiam commutari mereantur ad incorruptionem
angelicam: ut fiant aequales Angelis Dei, sicut Dominus
ipse promisit <note>(Luc. XX, 36)</note>; et laudent eum
sine aliquo defectu et sine aliquo fastidio, semper
viventes in illo et de illo, cum tali gaudio et beatitudine,
quali nec dici nec cogitari ab homine
potest.</p>
          </div3>
<div3>
            <head>55.</head>
            <p>
 Tu itaque credens ista, cave tentationes (quia
diabolus quaerit qui secum pereant): ut non solum per
eos qui extra Ecclesiam sunt, sive Pagani, sive Judaei,
sive haeretici, non te hostis ille seducat; sed
etiam quos in ipsa Ecclesia catholica videris male viventes,
aut immoderatos voluptatibus ventris et gutturis,
aut impudicos, aut vanis curiositatibus vel illicitis
deditos, sive spectaculorum, sive remediorum
aut divinationum diabolicarum, sive in pompa et typho
avaritiae atque superbiae, sive in aliqua vita quam
lex damnat et punit, non eos imiteris: sed potius
conjungaris bonis, quos inventurus es facile, si et tu
talis fueris; ut simul colatis et diligatis Deum gratis:
quia totum praemium nostrum ipse erit, ut in illa vita
bonitate ejus et pulchritudine perfruamur. Sed amandus
est, non sicut aliquid quod videtur oculis; sed
sicut amatur sapientia, et veritas, et sanctitas, et
<pb n="0348"/>
justitia, et charitas, et si quid aliud tale dicitur:
non quemadmodum sunt ista in hominibus; sed quemadmodum
sunt in ipso fonte incorruptibilis et incommutabilis
sapientiae. Quoscumque ergo videris haec
amare, illis conjungere, ut per Christum qui homo
factus est, ut esset Mediator Dei et hominum, reconcilieris
Deo. Homines autem perversos, etiamsi
intrent parieles ecclesiae, non eos arbitreris intraturos
in regnum coelorum; quia suo tempore separabuntur,
si se in melius non commutaverint. Homines
ergo bonos imitare, malos tolera, omnes ama; quoniam
nescis quid cras futurus sit qui hodie malus est.
Nec eorum ames injustitiam; sed ipsos ideo ama, ut
apprehendant justitiam: quia non solum dilectio Dei
nobis praecepta est, sed etiam dilectio proximi, in
quibus duobus praeceptis tota Lex pendet et Prophetae <note>(Matth. XXII, 37-40)</note>.
Quam non implet nisi qui
donum acceperit Spiritum sanctum, Patri et Filio
utique aequalem; quia ipsa Trinitas Deus est: in quo
Deo spes omnis ponenda est. In homine non est ponenda,
qualiscumque ille fuerit. Aliud est enim ille a
quo justificamur, aliud illi cum quibus justificamur.
Non autem solum per cupiditates diabolus tentat, sed
etiam per terrores insultationum et dolorum et ipsius
mortis. Quidquid autem homo passus fuerit pro nomine
Christi, et pro spe vitae aeternae, et permanens
toleraverit, major ei merces dabitur: quod si cesserit
diabolo, cum illo damnabitur. Sed opera misericordiae
cum pia humilitate impetrant a Domino, ut
non permittat servos suos tentari plus quam possunt
sustinere <note>(I Cor. X, 13)</note>.

</p>
          </div3>
        </div2>
      </div1>
</body>
  </text>
</TEI>
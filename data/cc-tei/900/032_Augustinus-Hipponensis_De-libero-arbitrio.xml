<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De libero arbitrio</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 32</title>
           <idno>AugHip.DeLiAr</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<note>
        <div1>
          <head>ADMONITIO DE SEQUENTIBUS TRIBUS LIBRIS DE LIBERO ARBITRIO.</head>
<p>Ex Reliquis hujusce tomi libris qui ad confutandos Manichaeorum errores spectant, primum hic, ut in hactenus
excusis, exhibetur opus cui de Libero Arbitrio titulus est: quod quidem anno Christi trecentesimo octogesimo
octavo Romae agente Augustino inchoatum, absolutum vero arbitramur anno trecentesimo nonagesimo
quinto. Non enim perfectum ab ipso fuit post elapsum hunc annum quo episcopatum adeptus est, cum illius
secundum tertiumque librum presbyter, ut ait, ordinatus terminaverit <note>(Retract. lib. 1, cap. 9, n. 1)</note>. Neque
etiam ante annum eumdem, cum Augustinus in Epistola 27, n. 4, Paulino Nolensi episcopo scribat nescire se
aliquod scriptionis genus edidisse quod Romanianus (qui videlicet in Italiam sub istius anni exordium profectus
erat) penes se non haberet; postea vero, Epistola 31, n. 7, hoc opus Paulino ipsi offerat sub his verbis:
 « Tres libros, atque utinam tam grandis quaestionis ita explicatores ut grandes, misi Sanctitati et Charitati tuae
<pb n="1221"/>
nam quaestio eorum de Libero Arbitrio est. Hos autem non habere, aut omnes non habere fratrem Romanianum
scio, »  etc.</p>
<p>In primo libro mota perdifficili quaestione illa, qua se olim vehementer agitatum atque in Manichaeos impulsum
fuisse confitetur Augustinus, Unde scilicet malum exortum sit, explicat primum quid sit male facere:
tumque mala hominum facta nonnisi ex libero voluntatis arbitrio proficisci probat; quippe cum libidini, quae
in omnibus malefactis dominatur, servire mens a nullo cogatur.</p>
<p>In libro secundo, difficultate quod libertas, qua peccatur, a Deo data sit emergente, tria haec disquiruntur:
Qua ratione Deum esse manifestum sit; an ab ipso sint bona quaecumque; utrum in bonis censenda sit
libera voluntas.</p>
<p>In tertio disputatur unde iste motus existat quo ipsa voluntas ab incommutabili bono avertitur ad commutabile
bonum; an invicem adversentur Dei praescientia de hominum peccatis, et hominum ipsorum
in peccando libertas. Mox ostenditur nequaquam id Creatori deputandum quod in creatura ita fieri necesse
est, ut voluntate peccantium fiat; et prorsus de creaturae, quae peccato obnoxia sit, conditione
ac supplicio laudandum esse Deum. Hinc ad originis vitium perducta disputatione, declaratur quemadmodum
hoc ipsum haud injuste in Adae posteros demanarit; et deinceps difficultates nonnullae huc
pertinentes enodantur.</p>
<p>
            <emph>S. AUGUSTINUS, EPIST. 143, MARCELLINO.</emph>
          </p>
<p> « Litterae tuae . . . habent quaestionem mihi propositam ex libris, non divinis, sed meis, quos scripsi de Libero
Arbitrio. In talibus autem quaestionibus non multum laboro: quia etsi defendi sententia mea liquida ratione
non potest, mea est; non ejus auctoris, cujus sensum improbare fas non est . . . Hoc tamen quod in tertio libro
de Libero Arbitrio cum de substantia rationali agerem sic a me positum est ut dicerem:  « In corporibus antem
inferioribus anima post peccatum ordinata regit corpus suum, non omnimodo pro arbitrio, sed sicut leges universitatis
sinunt: »  diligenter advertant, qui putant me aliquid de anima humana velut certum statuisse atque
fixisse, quod vel ex parentibus per propaginem veniat, vel in actibus vitae superioris atque coelestis
peccaverit, ut corruptibili carne mereretur includi; et videant sic a me verba fuisse perpensa, ut retento
eo quod certum habeo, post peccatum primi hominis natos esse atque nasci caeteros homines in carne peccati,
cui sanandae venit in Domino similitudo carnis peccati, ita omnia sonarent, ut nulli praejudicarent
opinioni quatuor illarum, quas postea digessi atque distinxi, non confirmans aliquam, sed interim quod agebam
sequestrata illarum discussione determinans, ut quaecumque illarum vera esset, Deus sine dubio laudaretur.
Sive enim, »  etc.
</p>
        </div1>
      </note>

<div1>
        <head> <hi>LIBER PRIMUS.</hi> In quo mota quaestione, Unde malum, explicatur quid sit male agere; tumque mala hominum facta ex libero voluntatis arbitrio proficisci ostenditur; quippe cum libidini, quae in omni facto malo regnat, servire mens a nullo cogatur.</head>
<div2>
          <head>CAPUT PRIMUM.-- <hi>Deus an alicujus mali auctor.</hi> </head>
<div3>
            <head>1.</head>
            <p>
 EVODIUS: Dic mihi, quaeso te, utrum Deus
<pb n="1221"/>non sit auctor mali? AUGUSTINUS: Dicam, si planum
feceris de quo malo quaeras. Duobus enim modis appellare
solemus malum: uno, cum male quemque
<pb n="1222"/>
fecisse dicimus; alio, cum mali aliquid esse perpessum. <hi>E.</hi> 
 De utroque scire cupio. <hi>A.</hi> At si Deum
bonum esse nosti vel credis, neque enim aliter fas
est, male non facit: rursus, si Deum justum fatemur,
nam et hoc negare sacrilegum est, ut bonis praemia,
<pb n="1223"/>
ita supplicia malis tribuit; quae utique supplicia patientibus
mala sunt. Quamobrem si nemo injuste poenas
luit, quod necesse est credamus, quandoquidem
divina providentia hoc universum regi credimus, illius
primi generis malorum nullo modo, hujus autem secundi
auctor est Deus. <hi>E.</hi> Est ergo alius auctor illius
mali, cujus Deum non esse compertum est? <hi>A.</hi> Est
certe: non enim nullo auctore fieri posset. Si autem
quaeris quisnam iste sit, dici non potest: non enim
unus aliquis est, sed quisque malus sui malefacti
auctor est. Unde si dubitas, illud attende quod supra
dictum est, malefacta justitia Dei vindicari. Non enim
juste vindicarentur, nisi fierent voluntate.</p>
          </div3>
<div3>
            <head>2.</head>
            <p>
 <hi>E.</hi> Nescio utrum quisquam peccet, qui non didicerit:
quod si verum est, quisnam sit ille a quo
peccare didicerimus, inquiro. <hi>A.</hi> Aliquid boni existimas
esse disciplinam? <hi>E.</hi> Quis audeat dicere malum
esse disciplinam? <hi>A.</hi> Quid, si nec bonum nec malum
est? <hi>E.</hi> Mihi bonum videtur. <hi>A.</hi> Bene sane; siquidem
scientia per illam datur aut excitatur, nec quisquam
nisi per disciplinam aliquid discit: an tu aliter putas? <hi>E.</hi> 
 Ego per disciplinam non nisi bona disci arbitror. <hi>A.</hi> 
 Vide ergo ne non discantur mala: nam disciplina,
nisi a discendo non dicta est. <hi>E.</hi> Unde ergo ab homine
fiunt si non discuntur? <hi>A.</hi> Eo fortasse quod se
a disciplina, id est a discendo avertit atque abalienat:
sed sive hoc, sive aliud aliquid sit, illud certe manifestum
est, quoniam disciplina bonum est, et a discendo
dicta est disciplina, mala disci omnino non
posse. Si enim discuntur, disciplina continentur, atque
ita disciplina non erit bonum; bonum est autem, ut
ipse concedis: non igitur discuntur mala, et frustra
illum a quo male facere discimus, quaeris; aut si
discuntur mala, vitanda non facienda discuntur. Ex
quo male facere nihil est, nisi a disciplina deviare.</p>
          </div3>
<div3>
            <head>3.</head>
            <p>
 <hi>E.</hi> Prorsus ego duas disciplinas esse puto; unam
per quam bene facere, aliam per quam male facere
discimus. Sed cum quaereres utrum disciplina bonum
esset, ipsius boni amor intentionem meam rapuit, ut
illam disciplinam intuerer, quae bene faciendi est, ex
quo bonum esse respondi: nunc autem admoneor
esse aliam, quam procul dubio malum esse confirmo,
et cujus auctorem requiro. <hi>A.</hi> Saltem intelligentiam
non nisi bonum putas? <hi>E.</hi> Istam plane ita bonam puto,
ut non videam quid in homine possit esse praestantius;
nec ullo modo dixerim aliquam intelligentiam
malam esse posse. <hi>A.</hi> Quid? cum docetur quisque, si
non intelligat, poteritne tibi doctus videri? <hi>E.</hi> Omnino
non poterit. <hi>A.</hi> Si ergo omnis intelligentia bona
est, nec quisquam qui non intelligit, discit; omnis
qui discit, bene facit: omnis enim qui discit, intelligit;
et omnis qui intelligit, bene facit: quisquis igitur
quaerit auctorem, per quem aliquid discimus, auctorem
profecto per quem bene facimus, quaerit. Quapropter
desine velle investigare nescio quem malum
doctorem. Si enim malus est, doctor non est: si doctor
est, malus non est.
</p>
          </div3>
        </div2>

<div2>
          <head>CAPUT II.-- <hi>Malum unde priusquam disquiratur, quid de Deo credendum.</hi> </head>
<div3>
            <head>4.</head>
            <p>
 <hi>E.</hi> Age jam, quoniam satis cogis ut fatear non
<pb n="1224"/>nos discere male facere, dic mihi unde male faciamus. <hi>A.</hi> 
 Eam quaestionem moves, quae me admodum
adolescentem vehementer exercuit, et fatigatum in
haereticos impulit, atque dejecit. Quo casu ita sum
afflictus, et tantis obrutus acervis inanium fabularum,
ut nisi mihi amor inveniendi veri opem divinam impetravisset,
emergere inde, atque in ipsam primam
quaerendi libertatem respirare non possem. Et quoniam
mecum sedulo actum est, ut ista quaestione liberarer,
eo tecum agam ordine quem secutus evasi.
Aderit enim Deus, et nos intelligere quod credidimus,
faciet. Praescriptum enim per prophetam gradum, qui
ait, <hi>Nisi credideritis, non intelligetis <note>(Isai. VII, 9, sec.
LXX)</note>
            </hi>, tenere nos, bene nobis conscii sumus. Credimus
autem ex uno Deo omnia esse quae sunt; et tamen non
esse peccatorum auctorem Deum. Movet autem animum,
si peccata ex iis animabus sunt quas Deus creavit,
illae autem animae ex Deo, quomodo non parvo
intervallo peccata referantur in Deum.</p>
          </div3>
<div3>
            <head>5.</head>
            <p>
 <hi>E.</hi> Id nunc plane abs te dictum est, quod me
cogitantem satis excruciat, et quod ad istam inquisitionem
coegit et traxit. <hi>A.</hi> Virili animo esto, et crede
quod credis: nihil enim creditur melius, etiamsi
causa lateat cur ita sit. Optime namque de Deo existimare
verissimum est pietatis exordium; nec quisquam
de illo optime existimat, qui non eum omnipotentem,
atque ex nulla particula commutabilem credit; bonorum
etiam omnium creatorem, quibus est ipse praestantior;
rectorem quoque justissimum eorum omnium
quae creavit; nec ulla adjutum esse natura in creando,
quasi qui non sibi sufficeret. Ex quo fit ut de
nihilo creaverit omnia; de se autem non creaverit,
sed genuerit quod sibi par esset, quem Filium Dei
unicum dicimus, quem cum planius enuntiare conamur,
Dei Virtutem et Dei Sapientiam nominamus, per
quam fecit omnia, quae de nihilo facta sunt. Quibus
constitutis, ad intelligentiam ejus rei quam requiris,
opitulante Deo, nitamur hoc modo.
</p>
          </div3>
        </div2>

<div2>
          <head>CAPUT III.-- <hi>Mali natura ex libidine.</hi> </head>
<div3>
            <head>6.</head>
            <p>
 Quaeris certe unde male faciamus: prius ergo
discutiendum est quid sit male facere; qua de re tibi
quid videatur exprome. Quod si non potes totum simul
breviter verbis comprehendere, saltem particulatim
malefacta ipsa commemorando, sententiam
tuam notam fac mihi. <hi>E.</hi> Adulteria et homicidia et
sacrilegia, ut omittam caetera, quibus enumerandis
vel tempus vel memoria non suppetit, quis est cui
non male facta videantur? <hi>A.</hi> Dic ergo prius, cur
adulterium male fieri putes; an quia id facere lex
vetat? <hi>E.</hi> Non sane ideo malum est, quia vetatur
lege; sed ideo vetatur lege, quia malum est. <hi>A.</hi> Quid,
si quispiam nos exagitet, exaggerans delectationes
adulterii, et quaerens a nobis cur hoc malum et damnatione
dignum judicemus; num ad auctoritatem
legis confugiendum censes hominibus, jam non tantum
credere, sed intelligere cupientibus? Nam et ego
<pb n="1225"/>
tecum credo, et inconcusse credo, omnibusque populis0
atque gentibus credendum esse clamo, malum
esse adulterium: sed nunc molimur id quod in fidem
recepimus, etiam intelligendo scire ac tenere firmissimum.
Considera itaque quantum potes, et renuntia
mihi, quanam ratione adulterium malum esse cognoveris. <hi>E.</hi> 
 Hoc scio malum esse, quod hoc ipse in uxore
mea pati nollem: quisquis autem alteri facit quod sibi
fieri non vult, male utique facit. <hi>A.</hi> Quid, si cujuspiam
libido ea sit, ut uxorem suam praebeat alteri, libenterque
ab eo corrumpi patiatur, in cujus uxorem vicissim
parem cupit habere licentiam? nihilne mali facere
tibi videtur? <hi>E.</hi> Imo plurimum. <hi>A.</hi> At iste non illa
regula peccat: non enim id facit quod pati nolit.
Quamobrem aliud tibi quaerendum est, unde malum
esse adulterium convincas.</p>
          </div3>
<div3>
            <head>7.</head>
            <p>
 <hi>E.</hi> Eo mihi videtur malum, quod hujus criminis
homines vidi saepe damnari. <hi>A.</hi> Quid, propter recte
facta nonne homines plerumque damnati sunt? Recense
historiam, ne te ad alios libros mittam, eam ipsam
quae divina auctoritate praecellit; jam invenies quam
male de Apostolis et de omnibus martyribus sentiamus,
si placet nobis damnationem certum indicium
esse malefacti, cum illi omnes damnatione digni propter
confessionem suam judicati sint. Quamobrem si
quidquid damnatur malum est, malum erat illo tempore
credere in Christum, et ipsam confiteri fidem:
si autem non omne malum est quod damnatur, quaere
aliud unde adulterium malum esse doceas. <hi>E.</hi> Quid
tibi respondeam non invenio.</p>
          </div3>
<div3>
            <head>8.</head>
            <p>
 <hi>A.</hi> Fortassis ergo libido in adulterio malum est:
sed dum tu foris in ipso facto quod jam videri potest,
malum quaeris, pateris angustias. Nam ut intelligas
libidinem in adulterio malum esse, si cui etiam non
contingat facultas concumbendi cum conjuge aliena,
planum tamen aliquo modo sit id eum cupere, et si
potestas detur facturum esse, non minus reus est,
quam si in ipso facto deprehenderetur. <hi>E.</hi> Nihil est
omnino manifestius, et jam video non opus esse longa
sermocinatione, ut mihi de homicidio et sacrilegio,
ac prorsus de omnibus peccatis persuadeatur. Clarum
est enim jam nihil aliud quam libidinem in toto malefaciendi
genere dominari.
</p>
          </div3>
        </div2>

<div2>
          <head>CAPUT IV.-- <hi>Objectio de homicidio patrato ex metu. Cupiditas culpabilis quid sit.</hi> </head>
<div3>
            <head>9.</head>
            <p>
 <hi>A.</hi> Scisne etiam istam libidinem alio nomine cupididatem
vocari? <hi>E.</hi> Scio. <hi>A.</hi> Quid? inter hanc et
metum nihilne interesse, an aliquid putas? <hi>E.</hi> Imo
plurimum haec ab invicem distare arbitror. <hi>A.</hi> Credo
te ob hoc arbitrari, quia cupiditas appetit, metus fugit. <hi>E.</hi> 
 Est ita ut dicis. <hi>A.</hi> Quid si ergo quispiam non
cupiditate adipiscendae alicujus rei, sed metuens ne
quid ei mali accidat, hominem occiderit? num homicida
iste non erit? <hi>E.</hi> Erit quidem, sed non ideo factum
hoc cupiditatis dominatu caret: nam qui metuens
hominem occidit, cupit utique sine metu vivere. <hi>A.</hi> 
 Et parvum tibi videtur bonum sine metu vivere? <hi>E.</hi> 
 Magnum bonum est, sed hoc illi homicidae per facinus
<pb n="1226"/>
suum provenire nullo modo potest. <hi>A.</hi> Non
quaero quid ei provenire possit, sed quid ipse cupiat.
certe enim bonum cupit, qui cupit vitam metu liberam;
et idcirco ista cupiditas culpanda non est; alioquin
omnes culpabimus amatores boni. Proinde cogimur
fateri esse homicidium, in quo nequeat malae
illius cupiditatis dominatio reperiri; falsumque erit
illud, quod in omnibus peccatis ut mala sint, libido
dominatur; aut erit aliquod homicidium, quod possit
non esse peccatum. <hi>E.</hi> Si homicidium est hominem
occidere, potest accidere aliquando sine peccato:
nam et miles hostem, et judex vel minister ejus nocentem,
et cui forte invito atque imprudenti telum
manu fugit, non mihi videntur peccare, cum hominem
occidunt. <hi>A.</hi> Assentior: sed homicidae isti appellari
non solent. Responde itaque, utrum illum qui dominum
occidit, a quo sibi metuebat cruciatus graves,
in eorum numero habendum existimes, qui sic hominem
occidunt, ut ne homicidarum quidem nomine
digni sint? <hi>E.</hi> Longe ab eis istum differre video: nam
illi vel ex legibus faciunt, vel non contra leges; hujus
autem facinus nulla lex approbat.</p>
          </div3>
<div3>
            <head>10.</head>
            <p>
 <hi>A.</hi> Rursus me ad auctoritatem revocas: sed
meminisse te oportet id nunc a nobis esse susceptum,
ut intelligamus quod credimus; legibus autem credimus:
tentandum itaque est, si quo modo possumus id
ipsum intelligere, utrum lex quae punit hoc factum,
non perperam puniat. <hi>E.</hi> Nullo modo perperam punit,
quandoquidem punit eum qui volens et sciens dominum
necat, quod nullus istorum. <hi>A.</hi> Ecquid, recordaris
te paulo ante dixisse, in omni facto malo
libidinem dominari, et eo ipso malum esse? <hi>E.</hi> 
Recordor sane. <hi>A.</hi> Quid? illud nonne idem tu concessisti,
eum qui cupit sine metu vivere, non habere malam
cupiditatem? <hi>E.</hi> Et hoc recordor. <hi>A.</hi> Cum ergo
ista cupiditate a servo dominus interimitur, non illa
culpabili cupiditate interimitur. Quamobrem cur sit
hoc facinus malum, nondum comperimus. Convenit
enim inter nos omnia malefacta non ob aliud mala
esse, nisi quod libidine, id est improbanda cupiditate,
fiunt. <hi>E.</hi> Jam mihi videtur injuria iste damnari: quod
quidem non auderem dicere, si aliud haberem quod
dicerem. <hi>A.</hi> Itane prius tibi persuasisti tantum scelus
impunitum esse oportere, quam considerares utrum
ille servus propter satiandas libidines suas metu domini
carere cupiverit? Cupere namque sine metu vivere,
non tantum bonorum, sed etiam malorum
omnium est: verum hoc interest, quod id boni appetunt
avertendo amorem ab iis rebus, quae sine amittendi
periculo nequeunt haberi; mali autem ut his
fruendis cum securitate incubent, removere impedimenta
conantur, et propterea facinorosam sceleratamque
<pb n="1227"/>
vitam, quae mors melius vocatur, gerunt. <hi>E.</hi> 
Resipisco, et admodum gaudeo jam me plane cognovisse
quid sit etiam illa culpabilis cupiditas, quae libido
nominatur. Quam esse jam apparet earum rerum
amorem, quas potest quisque invitus amittere.
</p>
          </div3>
        </div2>

<div2>
          <head>CAPUT V.-- <hi>Objectio altera de occisione hominis vim afferentis per humanas leges licita.</hi> </head>
<div3>
            <head>11.</head>
            <p>
 Quare nunc, age, quaeramus, si placet, utrum
etiam in sacrilegiis libido dominetur, quae videmus
plura superstitione committi. <hi>A.</hi> Vide ne praeproperum
sit: prius enim mihi discutiendum videtur utrum
vel hostis irruens, vel insidiator sicarius, sive pro
vita, sive pro libertate, sive pro pudicitia, sine ulla
interficiatur libidine. <hi>E.</hi> Quomodo possum arbitrari
carere istos libidine, qui pro iis rebus digladiantur,
quas possunt amittere inviti: aut si non possunt,
quid opus est pro his usque ad hominis necem progredi? <hi>A</hi>.
Non ergo lex justa est, quae dat potestatem
vel viatori ut latronem, ne ab eo ipse occidatur,
occidat; vel cuipiam viro aut feminae ut violenter sibi
stupratorem irruentem ante illatum stuprum, si
possit, interimat. Nam militi etiam jubetur lege, ut
hostem necet: a qua caede si temperaverit, ab imperatore
poenas luit. Num istas leges injustas, vel potius
nullas dicere audebimus? Nam mihi lex esse non videtur,
quae justa non fuerit.</p>
          </div3>
<div3>
            <head>12.</head>
            <p>
 <hi>E.</hi> Legem quidem satis video esse munitam
contra hujuscemodi accusationem, quae in eo populo
quem regit, minoribus malefactis ne majora committerentur,
dedit licentiam. Multo est enim mitius eum
qui alienae vitae insidiatur, quam eum qui suam tuetur,
occidi. Et multo est immanius invitum hominem
stuprum perpeti, quam eum a quo vis illa infertur,
ab eo cui inferre conatur, interimi. Jam vero miles in
hoste interficiendo minister est legis; quare officium
suum facile nulla libidine implevit. Porro ipsa lex,
quae tuendi populi causa lata est, nullius libidinis argui
potest. Siquidem ille qui tulit, si Dei jussu tulit,
id est quod praecepit aeterna justitia, expers omnino
libidinis id agere potuit: si autem ille cum aliqua
libidine hoc statuit, non ex eo fit ut ei legi cum libidine
obtemperare necesse sit; quia bona lex et a non
bono ferri potest. Non enim si quis, verbi causa, tyrannicam
potestatem nactus, ab aliquo cui hoc conducit,
pretium accipiat, ut statuat nulli licere vel ad
conjugium feminam rapere, propterea mala lex erit,
quia ille injustus atque corruptus hanc tulit. Potest
ergo illi legi quae tuendorum civium causa vim hostilem
eadem vi repelli jubet, sine libidine obtemperari:
et de omnibus ministris, qui jure atque ordine
potestatibus quibusque subjecti sunt, id dici potest.
Sed illi homines lege inculpata, quomodo inculpati
queant esse, non video: non enim lex eos cogit occidere,
sed relinquit in potestate. Liberum eis itaque
est neminem necare pro iis rebus quas inviti possunt
<pb n="1228"/>
amittere, et ob hoc amare non debent. De vita enim
fortasse cuipiam sit dubium, utrum animae nullo pacto
a uferatur, dum hoc corpus interimitur: sed si auferri
potest, contemnenda est; si non potest, nihil
metuendum. De pudicitia vero quis dubitaverit, quin
ea sit in ipso animo constituta, quandoquidem virtus
est? unde a violento stupratore eripi nec ipsa potest.
Quidquid igitur erepturus erat ille qui occiditur, id
totum in potestate nostra non est: quare quemadmodum
nostrum appellandum sit, non intelligo. Quapropter
legem quidem non reprehendo, quae tales
permittit interfici; sed quo pacto istos defendam qui
interficiunt, non invenio.</p>
          </div3>
<div3>
            <head>13.</head>
            <p>
 <hi>A.</hi> Multo minus ego invenire possum, eur
hominibus defensionem quaeras, quos reos nulla lex
tenet. <hi>E.</hi> Nulla fortasse, sed earum legum quae apparent,
et ab hominibus leguntur: nam nescio utrum non
aliqua vehementiore ac secretissima lege teneantur,
si nihil rerum est quod non administret divina providentia.
Quomodo enim apud eam sunt isti peccato
liberi, qui pro iis rebus quas contemni oportet, humana
caede polluti sunt? Videtur ergo mihi et legem
istam, quae populo regendo scribitur, recte ista permittere,
et divinam providentiam vindicare. Ea enim
vindicanda sibi haec lex populi assumit, quae satis sint
conciliandae paci hominibus imperitis, et quanta possunt
per hominem regi. Illae vero culpae alias poenas
aptas habent, a quibus sola mihi videtur posse liberare
sapientia. <hi>A.</hi> Laudo et probo istam, quamvis
inchoatam minusque perfectam, tamen fidentem et
sublimia quaedam petentem distinctionem tuam. Videtur
enim tibi lex ista, quae regendis civitatibus
fertur, multa concedere atque impunita relinquere,
quae per divinam tamen providentiam vindicantur; et
recte. Neque enim quia non omnia facit, ideo quae
facit improbanda sunt.
</p>
          </div3>
        </div2>

<div2>
          <head>CAPUT VI.-- <hi>Lex aeterna moderatrix humanarum. Aeternae legis notio.</hi> </head>
<div3>
            <head>14.</head>
            <p>
 Sed dispiciamus diligenter; si placet, quo usque
per legem istam quae populos in hac vita cohibet, malefacta
ulciscenda sint: deinde quid restet, quod per
divinam providentiam inevitabilius secretoque puniatur. <hi>E.</hi> 
 Cupio, si modo perveniri possit ad tantae rei
terminos: nam hoc ego infinitum puto. <hi>A.</hi> Imo adesto
animo, et rationis vias pietate fretus ingredere.
Nihil est enim tam arduum atque difficile, quod non
Deo adjuvante planissimum atque expeditissimum
fiat. In ipsum itaque suspensi atque ab eo auxilium
deprecantes, quod instituimus, quaeramus. Et prius
responde mihi, utrum ista lex quae litteris promulgatur,
hominibus hanc vitam viventibus opituletur. <hi>E.</hi> 
Manifestum est: nam ex his hominibus utique populi
civitatesque consistunt. <hi>A.</hi> Quid? ipsi homines et populi,
ejusdemne generis rerum sunt, ut interire mutarive
non possint, aeternique omnino sint? an vero
mutabiles temporibusque subjecti sunt? <hi>E.</hi> Mutabile
<pb n="1229"/>
plane atque tempori obnoxium hoc genus esse quis
dubitet? <hi>A.</hi> Ergo, si populus sit bene moderatus et
gravis, communisque utilitatis diligentissimus custos,
in quo unusquisque minoris rem privatam quam publicam
pendat; nonne recte lex fertur, qua huic ipsi
populo liceat creare sibi magistratus, per quos sua
res, id est publica, administretur? <hi>E.</hi> Recte prorsus. <hi>A.</hi> 
 Porro si paulatim depravatus idem populus rem
privatam rei publicae praeferat, atque habeat venale
suffragium, corruptusque ab eis qui honores amant,
regimen in se flagitiosis consceleratisque committat;
nonne item recte, si quis tunc exstiterit vir bonus,
qui plurimum possit, adimat huic populo potestatem
dandi honores, et in paucorum bonorum, vel etiam
unius redigat arbitrium? <hi>E.</hi> Et id recte. <hi>A.</hi> Cum ergo
duae istae leges ita sibi videantur esse contrariae, ut
una earum honorum dandorum populo tribuat potestatem,
auferat altera; et cum ista secunda ita lata sit,
ut nullo modo ambae in una civitate simul esse possint;
num dicemus aliquam earum injustam esse, et
ferri minime debuisse? <hi>E.</hi> Nullo modo. <hi>A.</hi> Appellemus
ergo istam legem, si placet, temporalem, quae
quanquam justa sit, commutari tamen per tempora
juste potest. <hi>E.</hi> Appellemus.</p>
          </div3>
<div3>
            <head>15.</head>
            <p>
  A. Quid? illa lex quae summa ratio nominatur,
cui semper obtemperandum est, et per quam mali
miseram, boni beatam vitam merentur, per quam denique
illa quam temporalem vocandam diximus, recte
fertur, recteque mutatur, potestne cuipiam intelligenti
non incommutabilis aeternaque videri? An potest aliquando
injustum esse ut mali miseri, boni autem beati
sint; aut ut modestus et gravis populus ipse sibi magistratus
creet, dissolutus vero et nequam ista licentia
careat? <hi>E.</hi> Video hanc aeternam esse atque incommutabilem
legem. <hi>A.</hi> Simul etiam te videre arbitror in
illa temporali nihil esse justum atque legitimum, quod
non ex hac aeterna sibi homines derivarint: nam
si populus ille quodam tempore juste honores
dedit, quodam rursus juste non dedit; haec vicissitudo
temporalis ut justa esset, ex illa aeternitate
tracta est, qua semper justum est gravem populum
honores dare, levem non dare: an tibi aliter videtur? <hi>E.</hi> 
 Assentior. <hi>A.</hi> Ut igitur breviter aeternae legis notionem,
quae impressa nobis est, quantum valeo verbis
explicem, ea est qua justum est ut omnia sint ordinatissima:
tu si aliter existimas, prome. <hi>E.</hi> Quid tibi
vera dicenti contradicam non habeo. <hi>A.</hi> Cum ergo haec
sit una lex, ex qua illae omnes temporales ad homines
regendos variantur, num ideo ipsa variari ullo modo
potest? <hi>E.</hi> Intelligo omnino non posse: neque enim
ulla vis, ullus casus, ulla rerum labes unquam effecerit
ut justum non sit omnia esse ordinatissima.
</p>
          </div3>
        </div2>

<div2>
          <head>CAPUT VII. <hi>Homo ex aeterna lege quomodo ordinatissimus disquirendum, eoque fine ostenditur scire melius esse quam vivere.</hi> </head>
<div3>
            <head>16.</head>
            <p>
 <hi>A.</hi> Age nunc, videamus, homo ipse quomodo
in seipso sit ordinatissimus: nam ex hominibus una
<pb n="1230"/>
lege sociatis, populus constat; quae lex, ut dictum est,
temporalis est. Et dic mihi utrum certissimum sit
tibi vivere te. <hi>E.</hi> Hoc vero quid certius responderim? <hi>A.</hi> 
 Quid? illud potesne dignoscere, aliud esse vivere,
aliud nosse se vivere? <hi>E.</hi> Scio quidem neminem se
nosse vivere, nisi viventem; sed utrum omnis vivens
noverit se vivere, ignoro. <hi>A.</hi> Quam vellem ut credis,
ita etiam scires pecora carere ratione; cito nostra
disputatio ab ista quaestione transiret: sed quoniam
nescire te dicis, longam sermocinationem moves.
Neque enim talis res est, qua praetermissa pergere in
ea quae intendimus, tanta connexione rationis, quanta
opus esse sentio, sinamur. Dic itaque mihi, cum saepe
viderimus bestias ab hominibus domitas, id est, non
corpus bestiae tantum, sed et animam ita homini subjugatam,
ut voluntati ejus sensu quodam et consuetudine
serviat; utrum tibi ullo modo fieri posse videatur.
ut bestia quaelibet immanis vel feritate vel corpore, vel
etiam sensu quolibet acerrima, pari vice sibi hominem
subjugare conetur, cum corpus ejus seu vi seu clam
multae interimere valeant. <hi>E.</hi> Nullo modo istuc fieri
posse consentio. <hi>A.</hi> Bene sane: sed item dic mihi,
cum manifestum sit, viribus caeterisque officiis corporis
a plurimis bestiis hominem facile superari, quaenam
res sit qua homo excellit, ut nulla ei bestiarum,
ipse autem multis imperare possit? an forte ipsa est
quae ratio vel intelligentia dici solet? <hi>E.</hi> Non invenio
aliud, quandoquidem in animo est id quo belluis antecellimus:
quae si exanimes essent, dicerem nos eo
praestare, quod animum habemus. Nunc vero cum et
illa sint animalia, id quod eorum animis non inest ut
subdantur nobis, inest autem nostris ut eis meliores
simus, quoniam neque nihil, neque parvum aliquid
esse cuivis apparet; quid aliud rectius, quam rationem
vocaverim? <hi>A.</hi> Vide quam facile fiat Deo adjuvante,
quod homines difficillimum putant. Nam ego,
fateor tibi, quaestionem istam, quae, ut intelligo, terminata
est, tamdiu nos retenturam putaveram, quam
fortasse omnia quae dicta sunt ab ipso nostrae disputationis
exordio. Quare accipe jam, ut deinde ratio
connectatur: nam credo non te ignorare, id quod scire
dicimus, nihil esse aliud quam ratione habere perceptum. <hi>E.</hi> 
 Ita est. <hi>A.</hi> Qui ergo scit se vivere, ratione non
caret. <hi>E.</hi> Consequens est. <hi>A.</hi> Vivunt autem bestiae, et
sicut jam emicuit, rationis expertes sunt. <hi>E.</hi> Manifestum
est. <hi>A.</hi> Ecce igitur jam nosti, quod te ignorare responderas,
non omne quod vivit scire se vivere, quanquam
omne quod se vivere sciat, vivat necessario</p>
          </div3>
<div3>
            <head>17.</head>
            <p>
 <hi>E.</hi> Non mihi est jam dubium; perge quo intenderas:
aliud enim esse vivere, aliud scire se vivere,
satis didici. <hi>A.</hi> Quid ergo tibi horum duorum
videtur esse praestantius? <hi>E.</hi> Quid putas, nisi scientiam
vitae? <hi>A.</hi> Meliorne tibi videtur vitae scientia quam
ipsa vita? an forte intelligis superiorem quamdam et
sinceriorem vitam esse scientiam, quam scire nemo
potest, nisi qui intelligit? Intelligere autem quid est,
nisi ipsa luce mentis illustrius perfectiusque vivere?
Quare tu mihi, nisi fallor, non vitae aliud aliquid, sed
cuidam vitae meliorem vitam praeposuisti. <hi>E.</hi> Optime
<pb n="1231"/>
omnino et cognovisti et explicasti sententiam meam:
si tamen scientia mala esse nunquam potest. <hi>A.</hi> Nullo
modo arbitror, nisi cum translato verbo scientiam pro
experientia dicimus: experiri enim non semper bonum
est; sicut experiri supplicia: illa vero quae proprie ac
pure scientia nominatur, quia ratione atque intelligentia
paratur, mala esse qui potest? <hi>E.</hi> Teneo et
istam differentiam: persequere caetera.
</p>
          </div3>
        </div2>

<div2>
          <head>CAPUT VIII.-- <hi>Ratio qua praecellit homo bestiis debet in ipso dominari.</hi> </head>
<div3>
            <head>18.</head>
            <p>
 <hi>A.</hi> Illud est quod volo dicere: hoc quidquid
est, quo pecoribus homo praeponitur, sive mens, sive
spiritus, sive utrumque rectius appellatur (nam utrumque
in divinis Libris invenimus), si dominetur atque
imperet caeteris quibuscumque homo constat, tunc
esse hominem ordinatissimum. Videmus enim habere
nos non solum cum pecoribus, sed etiam cum arbustis
et stirpibus multa communia: namque alimentum
corporis sumere, crescere, gignere, vigere, arboribus
quoque tributum videmus, quae infima quadam vita
continentur; videre autem atque audire, et olfactu,
gustu, tactu corporalia sentire posse bestias, et acrius
plerasque quam nos, cernimus et fatemur. Adde vires
et valentiam firmitatemque membrorum, et celeritates
facillimosque corporis motus, quibus omnibus
quasdam earum superamus, quibusdam aequamur,
a nonnullis etiam vincimur. Genus tamen ipsum
rerum est nobis certe commune cum belluis: jam
vero appetere voluptates corporis, et vitare molestias,
ferinae vitae omnis actio est. Sunt alia quaedam, quae
jam cadere in feras non videntur, nec tamen in homine
ipso summa sunt, ut jocari et ridere: quod humanum
quidem, sed infimum hominis judicat, quisquis
de natura humana rectissime judicat. Deinde amor
laudis et gloriae, et affectatio dominandi, quae tametsi
bestiarum non sunt, non tamen earum rerum libidine
bestiis meliores nos esse arbitrandum est. Nam et iste
appetitus cum rationi subditus non est, miseros facit.
Nemo autem cuiquam miseria se praeponendum putavit.
Hisce igitur motibus animae cum ratio dominatur,
ordinatus homo dicendus est. Non enim ordo
rectus, aut ordo appellandus est omnino, ubi deterioribus
meliora subjiciuntur: an tibi non videtur? <hi>E.</hi> 
Manifestum est. <hi>A.</hi> Ratio ista ergo, vel mens, vel spiritus
cum irrationales animi motus regit, id scilicet
dominatur in homine, cui dominatio lege debetur ea
quam aeternam esse comperimus. <hi>E.</hi> Intelligo ac sequor.
</p>
          </div3>
        </div2>

<div2>
          <head>CAPUT IX.-- <hi>Stulti et sapientis discrimen ex dominatu aut servitute mentis.</hi> </head>
<div3>
            <head>19.</head>
            <p>
 <hi>A.</hi> Cum ergo ita homo constitutus atque ordinatus
est, nonne tibi sapiens videtur? <hi>E.</hi> Nescio alius
quis mihi sapiens homo videri possit, si hic non videtur. <hi>A.</hi> 
 Credo etiam te illud scire, plerosque homines
stultos esse. <hi>E.</hi> Hoc quoque satis constat. <hi>A.</hi> At
si stultus sapienti est contrarius, quoniam sapientem
comperimus, quis etiam stultus sit, profecto jam intelligis. <hi>E.</hi> 
 Cui non appareat hunc esse, in quo mens
summam potestatem non habet? <hi>A.</hi> Quid igitur dicendum,
cum homo ita est affectus? deesse illi mentem;
<pb n="1232"/>
an, quamvis insit, eam carere dominatu? <hi>E.</hi> 
Hoc potius quod ultimum subjecisti. <hi>A.</hi> Pervellem
abs te audire, quibus documentis perceptum habeas,
mentem inesse homini, quae suum non exserat principatum. <hi>E.</hi> 
 Utinam tuas istas partes facere velles:
nam non mihi facile est sustinere quod ingeris. <hi>A.</hi> 
Illud saltem facile est tibi recordari, quod paulo ante
diximus, quemadmodum bestiae mansuefactae ab hominibus
ac domitae serviant: quod ab eis vicissim homines,
ut demonstravit ratio, paterentur nisi aliquo
excellerent. Id autem non inveniebamus in corpore:
ita cum in animo esse appareret, quid aliud appellandum
esset quam ratio, non comperimus; quam
postea et mentem et spiritum vocari recordati sumus.
Sed si aliud ratio, aliud mens, constat certe nonnisi
mentem uti posse ratione. Ex quo illud conficitur,
eum qui rationem habet, mente carere non posse. <hi>E.</hi> 
 Probe ista reminiscor ac teneo. <hi>A.</hi> Quid? illud
credisne, domitores belluarum nisi sapientes esse non
posse? Eos enim sapientes voco, quos veritas vocari
jubet, id est, qui regno mentis omni libidinis subjugatione
pacati sunt. <hi>E.</hi> Ridiculum est tales putare
istos, quos vulgo mansuetarios nuncupant, vel etiam
pastores aut bubulcos, aut aurigas, quibus omnibus
domitum pecus subjectum videmus, et quorum industria
indomitum subjici. <hi>A.</hi> En igitur habes documentum
certissimum, quo manifestum fiat inesse mentem
homini sine dominatu. His quippe inest; agunt enim
talia, quae agi sine mente non possent: non tamen
regnat; nam stulti sunt, neque regnum mentis nisi
sapientium esse, percognitum est. <hi>E.</hi> Mirum est hoc
jam fuisse a nobis in superioribus confectum, et mihi
quid responderem, non potuisse in mentem venire.
</p>
          </div3>
        </div2>

<div2>
          <head>CAPUT X.-- <hi>Mens a nullo cogitur servire libidini.</hi> </head>
<div3>
            <head>20.</head>
            <p>
 Sed alia contexamus. Jam enim et regnum
mentis humanae humanam esse sapientiam, et eam
posse etiam non regnare, compertum est. <hi>A.</hi> Putasne
ista mente, cui regnum in libidines aeterna lege concessum
esse cognoscimus, potentiorem esse libidinem?
ego enim nullo pacto puto. Neque enim
esset ordinatissimum ut impotentiora potentioribus
imperarent. Quare necesse arbitror esse ut plus possit
mens quam cupiditas, eo ipso quo cupiditati recte
justeque dominatur. <hi>E.</hi> Ego quoque ita sentio. <hi>A.</hi> 
Quid? virtutem omnem num dubitamus omni vitio
sic anteponere, ut virtus quanto melior atque sublimior,
tanto firmior invictiorque sit? <hi>E.</hi> Quis dubitaverit? <hi>A.</hi> 
 Nullus igitur vitiosus animus virtute armatum
animum superat. <hi>E.</hi> Verissimum est. <hi>A.</hi> Jam
corpore omni qualemlibet animum meliorem potentioremque
esse, non te arbitror negaturum. <hi>E.</hi> Nemo
id negat, qui (quod facile est) videt aut substantiam
viventem non viventi, aut eam quae vitam dat ei quae
accipit, esse praeferendam. <hi>A.</hi> Multo minus igitur corpus,
<pb n="1233"/>
qualecumque id sit, animum virtute praeditum
vincit. <hi>E.</hi> Evidentissimum est. <hi>A.</hi> Quid? animus justus,
mensque jus proprium imperiumque custodiens,
num potest aliam mentem pari aequitate ac virtute
regnantem, ex arce dejicere, atque libidini subjugare? <hi>E.</hi> 
 Nullo modo; non solum propter eamdem in utraque
excellentiam, sed etiam quod a justitia prior decidet,
fietque vitiosa mens, quae aliam facere conabitur,
eoque ipso erit infirmior.</p>
          </div3>
<div3>
            <head>21.</head>
            <p>
 <hi>A.</hi> Bene intelligis; quare illud restat ut respondeas,
si potes, utrum tibi videatur rationali et sapienti
mente quidquam esse praestantius. <hi>E.</hi> Nihil praeter
Deum arbitror. <hi>A.</hi> Et mea ista sententia est. Sed
quoniam res ardua est, neque nunc opportune quaeritur,
ut ad intelligentiam veniat, quanquam robustissima
teneatur fide, integra nobis sit hujus quaestionis,
diligens et cauta tractatio.
</p>
          </div3>
        </div2>

<div2>
          <head>CAPUT XI.-- <hi>Mens ex libera voluntate libidini serviens punitur juste.</hi> </head>
<p>In praesentia enim scire possumus quaecumque illa
natura sit, quam menti virtute pollenti fas est excellere,
injustam esse nullo modo posse. Quare ne ista
quidem, tametsi habeat potestatem, coget mentem
servire libidini. <hi>E.</hi> Istud prorsus nemo est qui non
sine ulla cunctatione fateatur. <hi>A.</hi> Ergo relinquitur ut
quoniam regnanti menti compotique virtutis, quidquid
par aut praelatum est, non eam facit servam libidinis
propter justitiam; quidquid autem inferius est, non
possit hoc facere propter infirmitatem, sicut ea quae
inter nos constiterunt docent; nulla res alia mentem
cupiditatis comitem faciat, quam propria voluntas et
liberum arbitrium. <hi>E.</hi> Nihil tam necessarium restare
video.</p>
<div3>
            <head>22.</head>
            <p>
 <hi>A.</hi> Sequitur jam ut tibi videatur juste illam
pro peccato tanto poenas pendere. <hi>E.</hi> Negare non
possum. <hi>A.</hi> Quid igitur? Num ista ipsa poena parva
existimanda est, quod ei libido dominatur, exspoliatamque
virtutis opulentia, per diversa inopem atque
indigentem trahit, nunc falsa pro veris approbantem,
nunc etiam defensitantem, nunc improbantem quae
antea probavisset, et nihilominus in alia falsa irruentem;
nunc assensionem suspendentem suam, et plerumque
perspicuas ratiocinationes formidantem; nunc
desperantem de tota inventione veritatis, et stultitiae
tenebris penitus inhaerentem; nunc conantem in lucem
intelligendi, rursusque fatigatione decidentem:
cum interea cupiditatum illud regnum tyrannice saeviat,
et variis contrariisque tempestatibus totum hominis
animum vitamque perturbet, hinc timore, inde
desiderio; hinc anxietate, inde inani falsaque laetitia;
hinc cruciatu rei amissae quae diligebatur, inde ardore
adipiscendae quae non habebatur; hinc acceptae injuriae
doloribus, inde facibus vindicandae: quaquaversum
potest coarctare avaritia dissipare luxuria, addicere
ambitio, inflare superbia, torquere invidia, desidia
sepelire, pervicacia concitare, afflictare subjectio, et
quaecumque alia innumerabilia regnum illius libidinis
frequentant et exercent? possumusne tandem nullam
<pb n="1234"/>
istam poenam putare, quam, ut cernis, omnes qui
non inhaerent sapientiae, necesse est perpeti?</p>
          </div3>
<div3>
            <head>23.</head>
            <p>
 <hi>E.</hi> Magnam quidem istam poenam esse judico,
et omnino justam, si quis jam in sublimitate
sapientiae collocatus, inde descendere ac libidini servire
delegerit: sed utrum esse quisquam possit incertum
est, qui haec aut voluerit facere, aut velit. Quanquam
enim credamus hominem tam perfecte conditum
a Deo, et in beata vita constitutum, ut ad
aerumnas mortalis vitae ipse inde propria voluntate
delapsus sit; tamen hoc cum firmissima fide teneam,
intelligentia nondum assecutus sum: cujus rei diligentem
inquisitionem, si nunc differendam putas, me
invito facis.
</p>
          </div3>
        </div2>

<div2>
          <head>CAPUT XII.-- <hi>Mortalis vitae poenas qui libidini serviunt, merito patiuntur, etiamsi sapientes nunquam fuerint.</hi> </head>
<div3>
            <head>24.</head>
            <p>
 Verum illud quod me maxime movet, cur hujuscemodi
acerbissimas poenas patiamur nos, qui certe
stulti sumus, nec sapientes unquam fuimus, ut merito
haec dicamur perpeti propter desertam virtutis arcem,
et electam sub libidine servitutem, quin aperias disputando,
si vales, nullo modo tibi differendum esse
concesserim. <hi>A.</hi> Ita istuc dicis, quasi liquido compertum
habeas nunquam nos fuisse sapientes: attendis
enim tempus ex quo in hanc vitam nati sumus. Sed
cum sapientia in animo sit, utrum ante consortium
hujus corporis alia quadam vita vixerit animus, et an
aliquando sapienter vixerit, magna quaestio est, magnum
secretum, et suo considerandum loco: neque
ideo tamen hoc quod nunc habemus in manibus impeditur,
quominus aperiatur ut potest.</p>
          </div3>
<div3>
            <head>25.</head>
            <p>
 Nam quaero abs te, sitne aliqua nobis voluntas. <hi>E.</hi> 
 Nescio. <hi>A.</hi> Visne hoc scire? <hi>E.</hi> Et hoc nescio. <hi>A.</hi> 
Nihil ergo deinceps me interroges. <hi>E.</hi> Quare? <hi>A.</hi> Quia
roganti tibi respondere non debeo, nisi volenti scire
quod rogas. Deinde nisi velis ad sapientiam pervenire,
sermo tecum de hujusmodi rebus non est habendus.
Postremo meus amicus esse non poteris, nisi velis ut
bene sit mihi. Jam vero de te tu ipse videris, utrum
tibi voluntas nulla sit beatae vitae tuae. <hi>E.</hi> Fateor, negari
non potest habere nos voluntatem: perge jam, videamus
quid hinc conficias. <hi>A.</hi> Faciam: sed dic etiam
prius, utrum et bonam voluntatem te habere sentias. <hi>E.</hi> 
 Quid est bona voluntas? <hi>A.</hi> Voluntas qua appetimus
recte honesteque vivere, et ad summam sapientiam
pervenire. Modo tu vide utrum rectam honestamque
non appetas vitam, aut esse sapiens non vehementer
velis, aut certe negare audeas, cum haec volumus,
nos habere voluntatem bonam. <hi>E.</hi> Nihil horum nego,
et propterea me non solum voluntatem, sed etiam
bonam voluntatem jam habere confiteor. <hi>A.</hi> Quanti
pendis, oro te, hanc voluntatem? Numquidnam ei ulla
ex parte divitias, aut honores, aut voluptates corporis,
aut haec simul omnia conferenda arbitraris? <hi>E.</hi> 
Averterit Deus istam sceleratam dementiam. <hi>A.</hi> Parumne
ergo gaudendum est habere nos quiddam in
animo, hanc ipsam dico bonam voluntatem, in cujus
comparatione abjectissima sint ea quae commemoravimus,
<pb n="1235"/>
pro quibus adipiscendis multitudinem videmus
hominum nullos labores, nulla pericula recusare? <hi>E.</hi> 
Gaudendum vero, ac plurimum. <hi>A.</hi> Quid? hoc gaudio
qui non fruuntur, parvo damno eos affectos putas
tanti boni? <hi>E.</hi> Imo maximo.</p>
          </div3>
<div3>
            <head>26.</head>
            <p>
 <hi>A.</hi> Vides igitur jam, ut existimo, in voluntate
nostra esse constitutum, ut hoc vel fruamur vel careamus
tanto et tam vero bono. Quid enim tam in voluntate,
quam ipsa voluntas sita est? Quam quisque
cum habet bonam, id certe habet quod terrenis omnibus
regnis, voluptatibusque omnibus corporis longe
anteponendum sit. Quisquis autem non habet, caret
profecto illa re, quam praestantiorem omnibus bonis
in potestate nostra non constitutis, sola illi voluntas
per seipsam daret. Itaque cum se ipse miserrimum
judicet, si amiserit gloriosam famam, ingentes opes,
et quaelibet corporis bona; tu eum non miserrimum
judicabis, etiamsi talibus abundet omnibus, cum iis
inhaeret quae amittere facillime potest, neque dum vult
habet, caret autem bona voluntate, quae nec comparanda
est cum istis, et cum sit tam magnum bonum,
velle solum opus est, ut habeatur? <hi>E.</hi> Verissimum est. <hi>A.</hi> 
 Jure igitur ac merito stulti homines, tametsi nunquam
fuerunt sapientes (hoc enim dubium et occultissimum
est), hujuscemodi afficiuntur miseria. <hi>E.</hi> Assentior.
</p>
          </div3>
        </div2>

<div2>
          <head>CAPUT XIII.-- <hi>Voluntate vitam beatam, voluntate miseram degimus.</hi> </head>
<div3>
            <head>27.</head>
            <p>
 <hi>A.</hi> Considera nunc utrum tibi videatur esse
prudentia appetendarum et vitandarum rerum scientia. <hi>E.</hi> 
 Videtur. <hi>A.</hi> Quid? fortitudo nonne illa est
animae affectio, qua omnia incommoda et damna rerum
non in nostra potestate constitutarum contemnimus? <hi>E.</hi> 
 Ita existimo. <hi>A.</hi> Porro temperantia est affectio
coercens et cohibens appetitum ab iis rebus
quae turpiter appetuntur: an tu aliter putas? <hi>E.</hi> Imo
ita ut dicis sentio. <hi>A.</hi> Jam justitiam quid dicamus esse,
nisi virtutem qua sua cuique tribuuntur? <hi>E.</hi> Nulla
mihi alia justitiae notio est. <hi>A.</hi> Quisquis ergo bonam
habens voluntatem, de cujus excellentia jam diu loquimur,
hanc unam dilectione amplexetur, qua interim
melius nihil habet, hac sese oblectet, hac denique
perfruatur et gaudeat, considerans eam et judicans
quanta sit, quamque invito illi eripi vel surripi nequeat;
num dubitare poterimus istum adversari rebus
omnibus, quae huic uni bono inimicae sunt? <hi>E.</hi> Necesse
est omnino ut adversetur. <hi>A.</hi> Nullane hunc putamus
praeditum esse prudentia, qui hoc bonum appetendum,
et vitanda ea quae huic inimica sunt videt? <hi>E.</hi> 
 Nullo modo mihi videtur hoc posse quisquam sine
prudentia. <hi>A.</hi> Recte: sed cur non huic etiam fortitudinem
tribuamus? Illa quippe omnia quae in potestate
nostra non sunt, amare iste ac plurimi aestimare non
potest. Mala enim voluntate amantur, cui tanquam
inimicae charissimo suo bono resistat necesse est.
Cum autem non amat haec, non dolet amissa, et
omnino contemnit; quod opus esse fortitudinis, dictum
atque concessum est. <hi>E.</hi> Tribuamus sane: non
<pb n="1236"/>
enim intelligo quem fortem verius appellare possim,
quam eum qui rebus iis quas neque ut adipiscamur,
neque ut obtineamus in nobis situm est, aequo et
tranquillo animo caret; quod hunc necessario facere
compertum est. <hi>A.</hi> Vide jam nunc utrum ab eo temperantiam
alienare possimus, cum ea sit virtus quae
libidines cohibet. Quid autem tam inimicum bonae
voluntati est quam libido? Ex quo profecto intelligis
istum bonae voluntatis suae amatorem resistere omni
modo, atque adversari libidinibus, et ideo jure temperantem
vocari. <hi>E.</hi> Perge; assentior. <hi>A.</hi> Justitia restat,
quae quomodo desit huic homini, non sane video.
Qui enim habet et diligit voluntatem bonam, et obsistit
eis, ut dictum est, quae huic inimica sunt, male
cuiquam velle non potest. Sequitur ergo ut nemini faciat
injuriam; quod nullo pacto potest, nisi qui sua
cuique tribuerit: hoc autem ad justitiam pertinere
cum dicerem, approbasse te, ut puto, meministi. <hi>E.</hi> 
Ego vero memini et fateor in hoc homine, qui suam
bonam voluntatem magni pendit et diligit, omnes
quatuor virtutes quae abs te paulo ante, me assentiente,
descriptae sunt, esse compertas.</p>
          </div3>
<div3>
            <head>28.</head>
            <p>
 <hi>A.</hi> Quid igitur impedit cur hujus vitam non
concedamus esse laudabilem? <hi>E.</hi> Nihil prorsus; imo
hortantur vel etiam cogunt omnia. <hi>A.</hi> Quid? vitam
miseram potesne ullo modo non judicare fugiendam? <hi>E.</hi> 
 Et magnopere quidem judico, nihilque aliud agendum
existimo. <hi>A.</hi> At laudabilem non fugiendam profecto
putas. <hi>E.</hi> Quin etiam appetendam sedulo existimo. <hi>A.</hi> 
 Non ergo misera est quae laudabilis vita est. <hi>E.</hi> 
 Hoc utique sequitur. <hi>A.</hi> Nihil jam, quantum opinor,
difficile tibi ut assentiaris relinquitur, eam scilicet
quae misera non est, beatam esse vitam. <hi>E.</hi> Manifestissimum
est. <hi>A.</hi> Placet igitur beatum esse hominem
dilectorem bonae voluntatis suae, et prae illa contemnentem
quodcumque aliud bonum dicitur, cujus amissio
potest accidere etiam cum voluntas tenendi manet. <hi>E.</hi> 
 Quidni placeat, quo superiora quae concessimus,
necessario trahunt? <hi>A.</hi> Bene intelligis: sed dic,
quaeso, nonne bonam voluntatem suam diligere, et
tam magni aestimare quam dictum est, etiam ipsa bona
voluntas est? <hi>E.</hi> Verum dicis. <hi>A.</hi> At si hunc beatum
recte judicamus, nonne recte miserum, qui contrariae
voluntatis est? <hi>E.</hi> Rectissime. <hi>A.</hi> Quid ergo causae est
cur dubitandum putemus, etiamsi nunquam antea sapientes
fuimus, voluntate nos tamen laudabilem et
beatam vitam, voluntate turpem ac miseram mereri
ac degere? <hi>E.</hi> Fateor huc certis et minime negandis
rebus esse perventum.</p>
          </div3>
<div3>
            <head>29.</head>
            <p>
 <hi>A.</hi> Vide etiam aliud: nam credo te memoria
tenere quam dixerimus esse bonam voluntatem: opinor
enim, ea dicta est qua recte atque honeste vivere
appetimus. <hi>E.</hi> Ita memini. <hi>A.</hi> Hanc igitur voluntatem,
si bona itidem voluntate diligamus atque amplectamur,
rebusque omnibus quas retinere non quia volumus
possumus, anteponamus; consequenter illae virtutes,
ut ratio docuit, animum nostrum incolent, quas
habere idipsum est recte honesteque vivere. Ex quo
<pb n="1237"/>
conficitur ut quisquis recte honesteque vult vivere, si
id se velle prae fugacibus bonis velit, assequatur tantam
rem tanta facilitate, ut nihil aliud ei quam ipsum
velle sit habere quod voluit. <hi>E.</hi> Vere tibi dico, vix
me contineo quin exclamem laetitia, repente mihi
oborto tam magno, et tam in facili constituto bono. <hi>A.</hi> 
 Atqui hoc ipsum gaudium, quod hujus boni adeptione
gignitur, cum tranquille et quiete atque constanter
erigit animum, beata vita dicitur: nisi tu putas
aliud esse beate vivere, quam veris bonis certisque
gaudere. <hi>E.</hi> Ita sentio.
</p>
          </div3>
        </div2>

<div2>
          <head>CAPUT XIV.-- <hi>Cur ergo pauci evadant beati, cum omnes esse velint.</hi> </head>
<div3>
            <head>30.</head>
            <p>
 <hi>A.</hi> Recte: sed censesne quemquam hominum
non omnibus modis velle atque optare vitam beatam? <hi>E.</hi> 
 Quis dubitat omnem hominem velle? <hi>A.</hi> Cur igitur
eam non adipiscuntur omnes? Dixeramus enim atque
convenerat inter nos, voluntate illam mereri homines,
voluntate etiam miseram, et sic mereri ut accipiant:
nunc vero existit nescio quae repugnantia, et nisi diligenter
dispiciamus, perturbare nititur superiorem
tam evigilatam firmamque rationem. Quomodo enim
voluntate quisque miseram vitam patitur, cum omnino
nemo velit misere vivere? Aut quomodo voluntate
beatam vitam consequitur homo, cum tam multi miseri
sint, et beati omnes esse velint? An eo evenit,
quod aliud est velle bene aut male, aliud mereri aliquid
per bonam vel malam voluntatem? Nam illi qui
beati sunt, quos etiam bonos esse oportet, non propterea
sunt beati, quia beate vivere voluerunt; nam
hoc volunt etiam mali: sed quia recte, quod mali nolunt.
Quamobrem nihil mirum est quod miseri homines
non adipiscuntur quod volunt, id est, beatam vitam.
Illud enim cui comes est, et sine quo ea nemo
dignus est, nemoque assequitur, recte scilicet vivere,
non itidem volunt. Hoc enim aeterna lex illa, ad cujus
considerationem redire jam tempus est, incommutabili
stabilitate firmavit, ut in voluntate meritum sit;
in beatitate autem et miseria praemium atque supplicium.
Itaque cum dicimus voluntate homines esse
miseros, non ideo dicimus, quod miseri esse velint,
sed quod in ea voluntate sunt, quam etiam eis invitis
miseria sequatur necesse est. Quare non repugnat
superiori rationi, quod volunt omnes beati esse, nec
possunt; non enim volunt omnes recte vivere, cui
uni voluntati vita beata debetur: nisi quid habes adversus
haec dicere. <hi>E.</hi> Ego vero nihil.
</p>
          </div3>
        </div2>

<div2>
          <head>CAPUT XV.-- <hi>Lex aeterna, lex temporalis in quos et quantum valeant.</hi> </head>
<div3>
            <head>31.</head>
            <p>
 Sed videamus jam quomodo haec ad propositam
illam quaestionem de duabus legibus referantur. <hi>A.</hi> 
Fiat: sed dic mihi prius, utrum qui recte vivere diligit,
eoque ita delectatur, ut non solum ei rectum sit,
sed etiam dulce atque jucundum, amet hanc legem,
habeatque charissimam, qua videt tributam esse bonae
voluntati beatam vitam, malae miseram? <hi>E.</hi> Amat
omnino ac vehementer: nam istam ipsam sequens ita
<pb n="1238"/>
vivit. <hi>A.</hi> Quid? cum hanc amat, mutabile aliquid amat
ac temporale, an stabile ac sempiternum? <hi>E.</hi> Aeternum
sane atque incommutabile. <hi>A.</hi> Quid illi qui in
mala voluntate perseverantes, nihilominus beati esse
cupiunt? possuntne amare istam legem, qua talibus
hominibus miseria merito rependitur? <hi>E.</hi> Nullo modo,
arbitror. <hi>A.</hi> Nihilne amant aliud? <hi>E.</hi> Imo plurima; ea
scilicet in quibus adipiscendis vel retinendis mala voluntas
illa persistit. <hi>A.</hi> Opinor te dicere divitias, honores,
voluptates, et pulchritudinem corporis, caeteraque
omnia quae possunt et volentes non adipisci, et
amittere inviti. <hi>E.</hi> Ista ipsa sunt. <hi>A.</hi> Num haec aeterna
esse censes, cum temporis volubilitati videas obnoxia? <hi>E.</hi> 
 Quis hoc vel dementissimus senserit? <hi>A.</hi> Cum igitur
manifestum sit alios esse homines amatores rerum
aeternarum, alios temporalium, cumque duas leges
esse convenerit, unam aeternam, aliam temporalem;
si quid aequitatis sapis, quos istorum judicas aeternae
legi, quos temporali esse subdendos? <hi>E.</hi> Puto in
promptu esse quod quaeris: nam beatos illos ob amorem
ipsorum aeternorum sub aeterna lege agere existimo;
miseris vero temporalis imponitur. <hi>A.</hi> Recte
judicas, dummodo illud inconcussum teneas, quod
apertissime jam ratio demonstravit, eos qui temporali
legi serviunt, non esse posse ab aeterna liberos; unde
omnia quae justa sunt, justeque variantur, exprimi
diximus: eos vero qui legi aeternae per bonam voluntatem
haerent, temporalis legis non indigere, satis, ut
apparet, intelligis. <hi>E.</hi> Teneo quod dicis.</p>
          </div3>
<div3>
            <head>32.</head>
            <p>
 <hi>A.</hi> Jubet igitur aeterna lex avertere amorem a
temporalibus, et eum mundatum convertere ad aeterna. <hi>E.</hi> 
 Jubet vero. <hi>A.</hi> Quid deinde censes temporalem jubere,
nisi ut haec quae ad tempus nostra dici possunt,
quando eis homines cupiditate inhaerent, eo jure possideant,
quo pax et societas humana servetur, quanta
in his rebus servari potest? Ea sunt autem: primo,
hoc corpus, et ejus quae vocantur bona, ut integra
valetudo, acumen sensuum, vires, pulchritudo, et si
qua sunt caetera, partim necessaria bonis artibus, et
ideo pluris pensanda, partim viliora. Deinde libertas,
quae quidem nulla vera est, nisi beatorum, et legi
aeternae adhaerentium: sed eam nunc libertatem commemoro,
qua se liberos putant qui dominos homines
non habent, et quam desiderant ii qui a dominis hominibus
manumitti volunt. Deinde parentes, fratres,
conjux, liberi, propinqui, affines, familiares, et quicumque
nobis aliqua necessitudine adjuncti sunt. Ipsa
denique civitas, quae parentis loco haberi solet; honores
etiam et laudes, et ea quae dicitur gloria popularis.
Ad extremum pecunia, quo uno nomine continentur
omnia quorum jure domini sumus, et quorum
vendendorum aut donandorum habere potestatem videmur.
Horum omnium quemadmodum lex illa sua
cuique distribuat, difficile et longum est explicare, et
plane ad id quod proposuimus non necessarium. Satis
est enim videre non ultra porrigi hujus legis potestatem
in vindicando, quam ut haec vel aliquid horum
adimat atque auferat ei quem punit. Metu coercet
ergo, et ad id quod vult, torquet ac retorquet miserorum
<pb n="1239"/>
animos, quibus regendis accommodata est.
Dum enim haec amittere timent, tenent in his utendis
quemdam modum aptum vinculo civitatis, qualis
ex hujuscemodi hominibus constitui potest. Non autem
ulciscitur peccatum cum amantur ista, sed cum
aliis per improbitatem auferuntur. Quamobrem vide
utrum jam perventum sit ad id quod infinitum putabas.
Institueramus enim quaerere, quatenus habeat
jus ulciscendi ea lex qua populi terreni civitatesque
gubernantur. <hi>E.</hi> Video perventum.</p>
          </div3>
<div3>
            <head>33.</head>
            <p>
 <hi>A.</hi> Vides ergo etiam illud, quod poena non esset,
sive quae per injuriam, sive quae per talem vindictam
infertur hominibus, si eas res quae invito auferri
possunt, non amarent? <hi>E.</hi> Id quoque video. <hi>A.</hi> Cum
igitur eisdem rebus alius male, alius bene utatur; et
is quidem qui male, amore his inhaereat atque implicetur,
scilicet subditus eis rebus quas ei subditas esse
oportebat, et ea bona sibi constituens, quibus ordinandis
beneque tractandis ipse esse utique deberet
bonum: ille autem qui recte his utitur, ostendat quidem
bona esse, sed non sibi; non enim eum bonum
melioremve faciunt, sed ab eo potius fiunt: et ideo
non eis amore agglutinetur, neque velut membra sui
animi faciat, quod fit amando, ne cum resecari coeperint,
eum cruciatu ac tabe foedent; sed eis totus superferatur,
et habere illa atque regere, cum opus est,
paratus, et amittere ac non habere paratior: cum ergo
haec ita sint, num aut argentum et aurum propter avaros
accusandum putas, aut cibos propter voraces, aut
vinum propter ebriosos, aut muliebres formas propter
scortatores et adulteros, atque hoc modo caetera,
cum praesertim videas et igne bene uti medicum, et
pane scelerate veneficum? <hi>E.</hi> Verissimum est, non
res ipsas, sed homines qui eis male utuntur esse culpandos.
</p>
          </div3>
        </div2>

<div2>
          <head>CAPUT XVI.-- <hi>Epilogus tractatae quaestionis.</hi> </head>
<div3>
            <head>34.</head>
            <p>
 <hi>A.</hi> Recte: sed quoniam et quid valeat aeterna
lex, ut opinor, videre jam coepimus, et quantum lex
temporalis in vindicando progredi possit, inventum
est; et rerum duo genera, aeternarum et temporalium,
duoque rursus hominum, aliorum aeternas, aliorum
temporales sequentium et diligentium, satis aperteque
distincta sunt: quid autem quisque sectandum et amplectendum
eligat, in voluntate esse positum constitit
; nullaque re de arce dominandi, rectoque ordine
mentem deponi, nisi voluntate: et est manifestum,
<pb n="1240"/>
non rem ullam, cum ea quisque male utitur, sed ipsum
male utentem esse arguendum: referamus nos, si placet,
ad quaestionem in exordio hujus sermonis propositam,
et videamus utrum soluta sit; nam quaerere
institueramus quid sit male facere, et propter hoc
omnia quae dicta sunt, diximus. Quocirca licet nunc
animadvertere et considerare, utrum sit aliud male
facere, quam neglectis rebus aeternis, quibus per
seipsam mens fruitur, et per seipsam percipit, et quas
amans amittere non potest, temporalia et quae per
corpus hominis partem vilissimam sentiuntur, et nunquam
esse certa possunt, quasi magna et miranda
sectari. Nam hoc uno genere omnia malefacta, id est
peccata, mihi videntur includi. Tibi autem quid videatur,
exspecto cognoscere.</p>
          </div3>
<div3>
            <head>35.</head>
            <p>
 <hi>E.</hi> Est ita ut dicis, et assentior, omnia peccata
hoc uno genere contineri, cum quisque avertitur a divinis
vereque manentibus, et ad mutabilia atque incerta
convertitur. Quae quanquam in ordine suo recte
locata sint, et suam quamdam pulchritudinem peragant;
perversi tamen animi est et inordinati, eis sequendis
subjici, quibus ad nutum suum ducendis potius
divino ordine ac jure praelatus est. Et illud simul
mihi videre jam videor absolutum atque compertum,
quod post illam quaestionem, quid sit male facere,
deinceps quaerere institueramus, unde male faciamus.
Nisi enim fallor, ut ratio tractata monstravit, id facimus
ex libero voluntatis arbitrio. Sed quaero utrum
ipsum liberum arbitrium, quo peccandi facultatem
habere convincimur, oportuerit nobis dari ab eo qui
nos fecit. Videmur enim non fuisse peccaturi, si isto
careremus; et metuendum est ne hoc modo Deus etiam
malefactorum nostrorum auctor existimetur. <hi>A.</hi> Nullo
modo istuc timueris: sed ut diligentius requiratur,
aliud tempus sumendum est. Nam haec sermocinatio
modum terminumque jam desiderat; qua velim credas
magnarum abditarumque rerum inquirendarum
quasi fores esse pulsatas. In quarum penetralia cum
Deo duce venire coeperimus, judicabis profecto quantum
inter hanc disputationem, et eas quae sequuntur
intersit, quantumque illae praestent, non modo investigationis
sagacitate, sed etiam majestate rerum,
et clarissima luce veritatis: pietas tantum adsit, ut
nos divina providentia cursum quem instituimus, tenere
et perficere permittat. <hi>E.</hi> Cedo voluntati tuae, et
ei meam judicio et voto libentissime adjungo.
</p>
          </div3>
        </div2>
      </div1>

<div1>
        <head> <hi>LIBER SECUNDUS.</hi> In quo, difficultate ex eo quod libertas, qua peccatur, a Deo data sit emergente, tria haec disquiruntur: Qua ratione Deum esse manifestum sit; an ab ipso sint bona quaecumque; utrum in bonis censenda sit libera voluntas.</head>
<div2>
          <head>CAPUT PRIMUM.-- <hi>Libertas, qua peccatur, cur a Deo data.</hi> </head>
<div3>
            <head>1.</head>
            <p>
 <hi>E.</hi> Jam, si fieri potest, explica mihi quare dederit
<pb n="1239"/>Deus homini liberum voluntatis arbitrium: quod
<pb n="1240"/>
utique si non accepisset, peccare non posset. <hi>A.</hi> Jam
enim certum tibi atque cognitum est, Deum dedisse
homini hoc, quod dari debuisse non putas? <hi>E.</hi> Quantum
in superiori libro intelligere mihi visus sum, et
habemus liberum voluntatis arbitrium, et non nisi eo
<pb n="1241"/>
peccamus. <hi>A.</hi> Ego quoque memini jam nobis id factum
esse perspicuum. Sed nunc interrogavi utrum
hoc quod nos habere, et quo nos peccare manifestum
est, Deum nobis dedisse scias. <hi>E.</hi> Nullum alium puto.
Ab ipso enim sumus; et sive peccantes, sive recte
agentes, ab illo poenam meremur aut praemium. <hi>A.</hi> 
 Hoc quoque utrum liquido noveris, an auctoritate
commotus libenter etiam incognitum credas, cupio
scire. <hi>E.</hi> Auctoritati quidem me primum de hac re
credidisse confirmo. Sed quid verius quam omne bonum
ex Deo esse, et omne justum bonum esse, et peccantibus
poenam recteque facientibus praemium justum
esse? Ex quo conficitur a Deo affici, et peccantes
miseria, et recte facientes beatitate.</p>
          </div3>
<div3>
            <head>2.</head>
            <p>
 <hi>A.</hi> Nihil resisto: sed quaero illud alterum, quomodo
noveris nos ab ipso esse. Neque enim hoc nunc,
sed ab ipso nos vel poenam, vel praemium mereri
explicasti. <hi>E.</hi> Hoc quoque non aliunde video esse manifestum,
nisi quod jam constat Deum vindicare peccata.
Siquidem ab illo est omnis justitia. Non enim ut
alicujus est bonitatis alienis praestare beneficia ita justitiae
vindicare in alienos. Unde manifestum est ad eum
nos pertinere, quia non solum in nos benignissimus in
praestando, sed etiam justissimus in vindicando est.
Deinde ex eo quod ego posui, tuque concessisti, omne
bonum ex Deo esse, etiam hominem ex Deo esse intelligi
potest. Homo enim ipse in quantum homo est, aliquod
bonum est; quia recte vivere, cum vult, potest.</p>
          </div3>
<div3>
            <head>3.</head>
            <p>
 <hi>A.</hi> Plane si haec ita sunt, soluta quaestio est quam
proposuisti. Si enim homo aliquod bonum est, et non
posset, nisi cum vellet, recte facere, debuit habere
liberam voluntatem, sine qua recte facere non posset.
Non enim quia per illam etiam peccatur, ad hoc eam
Deum dedisse credendum est. Satis ergo causae est cur
dari debuerit, quoniam sine illa homo recte non potest
vivere. Ad hoc autem datam vel hinc intelligi potest,
quia si quis ea usus fuerit ad peccandum, divinitus
in eum vindicatur. Quod injuste fieret, si non
solum ut recte viveretur, sed etiam ut peccaretur,
libera esset voluntas data. Quomodo enim juste vindicaretur
in eum, qui ad hanc rem usus esset voluntate,
ad quam rem data est? Nunc vero Deus cum
peccantem punit, quid videtur tibi aliud dicere nisi,
Cur non ad eam rem usus es libera voluntate, ad
quam tibi eam dedi, hoc est ad recte faciendum?
Deinde illud bonum, quo commendatur ipsa justitia
in damnandis peccatis recteque factis honorandis,
quomodo esset, si homo careret libero voluntatis arbitrio?
Non enim aut peccatum esset, aut recte factum,
quod non fieret voluntate. Ac per hoc et poena
injusta esset et praemium, si homo voluntatem non
haberet liberam. Debuit autem et in supplicio, et in
praemio esse justitia; quoniam hoc unum est bonorum
quae sunt ex Deo. Debuit igitur Deus dare homini liberam
voluntatem.
</p>
          </div3>
        </div2>

<div2>
          <head>CAPUT II.-- <hi>Objectio: Liberum arbitrium, si ad bonum datum est, quomodo ad malum flexile.</hi> </head>
<div3>
            <head>4.</head>
            <p>
 <hi>E.</hi> Jam concedo eam Deum dedisse. Sed nonne
<pb n="1242"/>
tibi videtur, quaeso te, si ad recte faciendum data est,
quod non debuerit ad peccandum posse converti? sic
ut ipsa justitia quae data est homini ad bene vivendum:
numquid enim potest quispiam per justitiam
suam male vivere? Sic nemo posset per voluntatem
peccare, si voluntas data esset ad recte faciendum. <hi>A.</hi> 
 Donabit quidem Deus, ut spero, ut tibi valeam respondere,
vel potius ut ipse tibi eadem, quae summa
omnium magistra est, veritate intus docente respondeas.
Sed paulisper mihi volo dicas, si id quod abs te
quaesiveram, certum et cognitum tenes, Deum nobis
dedisse liberam voluntatem, utrum oporteat dicere
dari non debuisse, quod dedisse confitemur Deum.
Si enim incertum est utrum dederit, recte quaerimus
utrum bene sit data, ut cum invenerimus bene datam
esse, inveniatur etiam illum dedisse, a quo homini
data sunt omnia bona: si autem invenerimus non
bene datam esse, non eum dedisse intelligamus, quem
culpare nefas est. Si vero certum est quod ipse illam
dederit, oportet fateamur, quoquo modo data est, neque
non dari, neque aliter dari eam debuisse quam
data est. Ille enim dedit, cujus factum recte reprehendi
nullo pacto potest.</p>
          </div3>
<div3>
            <head>5.</head>
            <p>
 <hi>E.</hi> Quanquam haec inconcussa fide teneam, tamen
quia cognitione nondum teneo, ita quaeramus
quasi omnia incerta sint. Video enim ex hoc quod incertum
est, utrum ad recte faciendum voluntas libera
data sit, cum per illam etiam peccare possimus, fieri
etiam illud incertum, utrum dari debuerit. Si enim
incertum est ad recte faciendum datam esse, incertum
est etiam dari debuisse: ac per hoc etiam utrum
eam Deus dederit, incertum erit; quia si incertum
est dari debuisse, incertum est ab eo datam esse,
quem nefas est credere dedisse aliquid quod dari non
debuit. <hi>A.</hi> Illud saltem tibi certum est, Deum esse. <hi>E.</hi> 
 Etiam hoc non contemplando, sed credendo inconcussum
teneo. <hi>A.</hi> Si quis ergo illorum insipientium,
de quibus scriptum est, <hi>Dixit insipiens in corde suo,
Non est Deus <note>(Psal. LII, 1)</note>
            </hi>, hoc tibi diceret, nec vellet
tecum credere quod credis, sed cognoscere utrum
vera credideris; relinqueresne hominem, an aliquo
modo, quod inconcussum tenes, persuadendum esse
arbitrareris; praesertim si ille non obluctari pervicaciter,
sed studiose id vellet agnoscere? <hi>E.</hi> Hoc quod
ultimum posuisti, satis me admonet quid ei respondere
deberem. Certe enim quamvis esset absurdissimus,
concederet mihi, cum doloso et pervicaci de
nulla omnino et maxime de re tanta, non esse disserendum.
Quo concesso, prior mecum ageret, ut sibi
crederem bono animo eum istuc quaerere, neque aliquid
in se, quod ad rem hanc attinet, doli ac pervicaciae
latere. Tum ego demonstrarem, quod cuivis
facillimum puto, quanto esset aequius, cum sibi de
occultis animi sui quae ipse nosset, vellet alterum credere
qui non nosset, ut etiam ipse tantorum virorum
Libris, qui se cum Filio Dei vixisse testatum Litteris
reliquerunt, esse Deum crederet; quia et ea se vidisse
scripserunt, quae nullo modo fieri possent, si
<pb n="1243"/>
non esset Deus; et nimium stultus esset, si me reprehenderet
quod illis crediderim, qui sibi vellet ut
crederem. Jam vero quod recte reprehendere non valeret,
nullo modo reperiret cur etiam nollet imitari. <hi>A.</hi> 
 Si ergo utrum sit Deus, satis esse existimas, quod
non temere tantis viris credendum esse judicavimus;
cur non, quaeso te, de iis quoque rebus, quas tanquam
incertas et plane incognitas quaerere instituimus,
similiter putas eorumdem virorum auctoritati sic esse
credendum, ut de investigatione earum nihil amplius
laboremus? <hi>E.</hi> Sed nos id quod credimus, nosse et
intelligere cupimus.</p>
          </div3>
<div3>
            <head>6.</head>
            <p>
 <hi>A.</hi> Recte meministi, quod etiam in exordio superioris
disputationis a nobis positum esse <note>(Lib. 1,
cap. 2)</note>, negare non possumus. Nisi enim aliud esset
credere, et aliud intelligere, et primo credendum esset,
quod magnum et divinum intelligere cuperemus,
frustra propheta dixisset, <hi>Nisi credideritis, non intelligetis <note>(Isai. VII, 9, sec. LXX)</note>
            </hi>.
Ipse quoque Dominus
noster et dictis et factis ad credendum primo hortatus
est, quos ad salutem vocavit. Sed postea cum de
ipso dono loqueretur, quod erat daturus credentibus,
non ait, Haec est autem vita aeterna ut credant; sed, <hi>Haec est,</hi> 
 inquit, <hi>vita aeterna, ut cognoscant te solum
Deum verum, et quem misisti Jesum Christum <note>(Joan.
XVII, 3)</note>
            </hi>. Deinde jam credentibus dicit, <hi>Quaerite et
invenietis <note>(Matth. VII, 7)</note>
            </hi>: nam neque inventum dici
potest, quod incognitum creditur; neque quisquam
inveniendo Deo fit idoneus, nisi antea crediderit quod
est postea cogniturus. Quapropter Domini praeceptis
obtemperantes quaeramus instanter. Quod enim hortante
ipso quaerimus, eodem ipso demonstrante inveniemus,
quantum haec in hac vita, et a nobis talibus
inveniri queunt: nam et a melioribus etiam dum has
terras incolunt, et certe a bonis et piis omnibus post
hanc vitam, evidentius atque perfectius ista cerni obtinerique
credendum est; et nobis ita fore sperandum
est, et ista contemptis terrenis et humanis,
omni modo desideranda et diligenda sunt.
</p>
          </div3>
        </div2>

<div2>
          <head>CAPUT III.-- <hi>Deum esse ut manifestum evadat, disquiritur quid sit in homine praestantissimum.</hi> </head>
<div3>
            <head>7.</head>
            <p>
 Quaeramus autem hoc ordine, si placet: primum,
quomodo manifestum est Deum esse; deinde, utrum
ab illo sint quaecumque in quantumcumque sunt
bona; postremo, utrum in bonis numeranda sit voluntas
libera. Quibus compertis satis apparebit, ut
opinor, utrum recte homini data sit. Quare prius abs
te quaero, ut de manifestissimis capiamus exordium;
utrum tu ipse sis. An tu fortasse metuis, ne in hac
interrogatione fallaris, cum utique si non esses, falli
omnino non posses? <hi>E.</hi> Perge potius ad caetera. <hi>A.</hi> 
Ergo quoniam manifestum est esse te, nec tibi aliter
manifestum esset, nisi viveres, id quoque manifestum
est, vivere te: intelligisne ista duo esse verissima? <hi>E.</hi> 
 Prorsus intelligo. <hi>A.</hi> Ergo etiam hoc tertium manifestum
est, hoc est intelligere te. <hi>E.</hi> Manifestum. <hi>A.</hi> 
 Quid in his tribus tibi videtur excellere? <hi>E.</hi> Intelligentia. <hi>A.</hi> 
 Cur tibi hoc videtur? <hi>E.</hi> Quia cum tria
sint haec, esse, vivere, intelligere; et lapis est, et
<pb n="1244"/>
pecus vivit, nec tamen lapidem puto vivere, aut pecus
intelligere; qui autem intelligit, eum et esse et
vivere certissimum est: quare non dubito id excellentius
judicare, cui omnia tria insunt, quam id cui
duo vel unum desit. Nam quod vivit, utique et est,
sed non sequitur ut etiam intelligat: qualem vitam
esse pecoris arbitror. Quod autem est, non utique
consequens est ut et vivat et intelligat: nam esse
cadavera possum fateri, vivere autem nullus dixerit.
Jamvero quod non vivit, multo minus intelligit. <hi>A.</hi> Tenemus
igitur horum trium duo deesse cadaveri, unum
pecori, nihil homini. <hi>E.</hi> Verum est. <hi>A.</hi> Tenemus
etiam id esse in his tribus praestantius, quod homo
cum duobus caeteris habet, id est intelligere, quod
habentem sequitur et esse et vivere. <hi>E.</hi> Tenemus sane.</p>
          </div3>
<div3>
            <head>8.</head>
            <p>
 <hi>A.</hi> Dic mihi jam utrum illos vulgatissimos corporis
sensus habere te noveris, videndi, et audiendi,
et olfaciendi, et gustandi, et tangendi. <hi>E.</hi> Novi. <hi>A.</hi> 
Quid putas pertinere ad videndi sensum? id est, quid
putas nos videndo sentire? <hi>E.</hi> Quaecumque corporalia. <hi>A.</hi> 
 Num etiam dura et mollia videndo sentimus? <hi>E.</hi> 
 Non. <hi>A.</hi> Quid ergo proprie ad oculos pertinet,
quod per eos sentimus? <hi>E.</hi> Color. <hi>A.</hi> Quid ad aures? <hi>E.</hi> 
 Sonus. <hi>A.</hi> Quid ad olfactum? <hi>E.</hi> Odor. <hi>A.</hi> Quid
ad gustum? <hi>E.</hi> Sapor. <hi>A.</hi> Quid ad tactum? <hi>E.</hi> Molle
vel durum, lene vel asperum, et multa talia. <hi>A.</hi> Quid?
corporum formas, magnas, breves, quadras, rotundas,
et si quid hujusmodi est, nonne et tangendo et
videndo sentimus, et ideo nec visui proprie, nec tactui
tribui possunt, sed utrique? <hi>E.</hi> Intelligo. <hi>A.</hi> Intelligis
ergo et quaedam singulos sensus habere propria,
de quibus renuntient, et quaedam quosdam
habere communia? <hi>E.</hi> Et hoc intelligo. <hi>A.</hi> Quid igitur
ad quemque sensum pertineat, et quid inter se vel
omnes vel quidam eorum communiter habeant, num
possumus ullo eorum sensu dijudicare? <hi>E.</hi> Nullo
modo, sed quodam interiore ista dijudicantur. <hi>A.</hi> Num
fortasse ipsa est ratio, qua bestiae carent? nam, ut
opinor, ratione ista comprehendimus, et ita sese habere
cognoscimus. <hi>E.</hi> Magis nos arbitror ratione comprehendere
esse interiorem quemdam sensum, ad
quem ab istis quinque notissimis cuncta referantur.
Namque aliud est quo videt bestia, aliud quo ea quae
videndo sentit, vel vitat vel appetit: ille enim sensus
in oculis est, ille autem intus in ipsa anima; quo
non solum ea quae videntur, sed etiam quae audiuntur,
quaeque caeteris capiuntur corporis sensibus, vel appetunt
animalia delectata et assumunt, vel offensa devitant
et respuunt. Hic autem nec visus, nec auditus,
nec olfactus, nec gustatus, nec tactus dici potest,
sed nescio quid aliud quod omnibus communiter praesidet.
Quod cum ratione comprehendamus, ut dixi,
hoc ipsum tamen rationem vocare non possum; quoniam
et bestiis inesse manifestum est.</p>
          </div3>
<div3>
            <head>9.</head>
            <p>
 <hi>A.</hi> Agnosco istud quidquid est, et eum interiorem
sensum appellare non dubito. Sed nisi et istum
transeat, quod ad nos refertur a sensibus corporis,
pervenire ad scientiam non potest. Quidquid enim
scimus, id ratione comprehensum tenemus. Scimus
<pb n="1245"/>
autem, ut de caeteris taceam, nec colores auditu, nec
voces visu posse sentiri. Et cum hoc scimus, nec oculis,
nec auribus scimus, neque illo sensu interiore,
quo nec bestiae carent. Non enim credendum est eas
nosse, nec auribus sentiri lucem, nec oculis vocem;
quoniam ista nonnisi rationali animadversione et cogitatione
discernimus. <hi>E.</hi> Non possum dicere hoc me
habere perceptum. Quid si enim sensu illo interiore,
quo eas non carere concedis, hoc quoque dijudicant,
nec colores auditu nec visu voces posse sentiri? <hi>A.</hi> 
Num etiam putas eas posse discernere, ab invicem
colorem qui sentitur, et sensum qui in oculo est, et
interiorem illum sensum apud animam, et rationem
qua ista singillatim definiuntur et dinumerantur? <hi>E.</hi> 
Nullo modo. <hi>A.</hi> Quid? ista ratio posset haec quatuor
discernere ab invicem et definitionibus terminare,
nisi ad eam referretur et color per oculorum sensum,
et ipse rursus per illum interiorem qui ei praesidet,
et idem interior per seipsum, si tamen jam nihil aliud
interpositum est? <hi>E.</hi> Non video quomodo aliter posset. <hi>A.</hi> 
 Quid? hoc videsne, sensu oculorum colorem
sentiri, eumdem autem sensum eodem sensu non
sentiri? Non enim quo sensu colorem vides, hoc
eodem vides etiam ipsum videre. <hi>E.</hi> Non omnino. <hi>A.</hi> 
 Enitere etiam ista dijudicare: nam credo te non
negare aliud colorem esse, et aliud colorem videre, et
item aliud etiam, cum color non subest, habere sensum
quo videri posset, si subesset. <hi>E.</hi> Discerno et ista,
et inter se differre concedo. <hi>A.</hi> Num horum trium
quidquam vides oculis, nisi colorem? <hi>E.</hi> Nihil aliud. <hi>A.</hi> 
 Dic ergo unde videas alia duo; non enim ea non
visa posses discernere. <hi>E.</hi> Nescio quid aliud; esse
scio, nihil amplius. <hi>A.</hi> Nescis igitur utrum jam
ipsa sit ratio, an illa vita sit quam sensum interiorem
vocamus praecellentem sensibus corporis, an aliquid
aliud? <hi>E.</hi> Nescio. <hi>A.</hi> Illud tamen scis, ea definiri
nisi ratione non posse; neque rationem id facere, nisi
de iis quae sibi examinanda offeruntur. <hi>E.</hi> Certum est. <hi>A.</hi> 
 Quidquid igitur est aliud quo sentiri potest omne
quod scimus, ministerium rationis est, cui offert et
renuntiat quidquid attingit, ut ea quae sentiuntur
discerni suis finibus possint, et non sentiendo tantum,
sed etiam sciendo comprehendi. <hi>E.</hi> Ita est. <hi>A.</hi> Quid?
ipsa ratio quae ministros suos, et ea quae suggerunt,
discernit ab invicem, et item quid inter haec et
seipsam distet, agnoscit, seque illis praepotentiorem
esse confirmat; num alia re seipsam nisi seipsa, id
est ratione comprehendit? an aliter scires te habere
rationem, nisi id ratione perciperes? <hi>E.</hi> Verissimum
est. <hi>A.</hi> Quoniam ergo cum colorem sentimus,
non itidem sensu ipso nos sentire etiam sentimus;
neque cum audimus sonum, nostrum etiam audimus
auditum; neque cum olfacimus rosam, olet nobis aliquid
et ipse olfactus; neque quidquam gustantibus
sapit in ore ipse gustus; nec tangentes aliquid, ipsum
etiam tangendi sensum possumus tangere: manifestum
<pb n="1246"/>
est quinque istos sensus nullo eorum sensu
posse sentiri, quamvis eis corporalia quaeque sentiantur. <hi>E.</hi> 
 Manifestum est.
</p>
          </div3>
        </div2>

<div2>
          <head>CAPUT IV.-- <hi>Sensus interior sentit ipsum sentire: an et se discernat.</hi> </head>
<div3>
            <head>10.</head>
            <p>
 <hi>A.</hi> Arbitror etiam illud esse manifestum, sensum
illum interiorem non ea tantum sentire, quae
acceperit a quinque sensibus corporis, sed etiam
ipsos ab eo sentiri. Non enim aliter bestia moveret
se, vel appetendo aliquid, vel fugiendo, nisi se sentire
sentiret; non ad sciendum, nam hoc rationis est,
sed tantum ad movendum, quod non utique aliquo
illorum quinque sentit. Quod si adhuc obscurum est,
elucescet, si animadvertas quod exempli gratia sat
est in uno aliquo sensu, velut in visu. Namque aperire
oculum, et movere aspiciendo ad id quod videre
appetit, nullo modo posset, nisi oculo clauso vel non
ita moto se id non videre sentiret. Si autem sentit se
non videre dum non videt, necesse est etiam sentiat
se videre dum videt; quia cum eo appetitu non movet
oculum videns, quo movet non videns, indicat
se utrumque sentire. Sed utrum et se ipsam haec vita
sentiat, quae se corporalia sentire sentit, non ita clarum
est, nisi quod se quisque intus interrogans, invenit
omnem rem viventem fugere mortem; quae cum
sit vitae contraria, necesse est ut vita etiam seipsam
sentiat, quae contrarium suum fugit. Quod si adhuc non
liquet, omittatur, ut non nitamur ad id quod volumus,
nisi certis manifestisque documentis. Manifesta enim
sunt, sensu corporis sentiri corporalia; eumdem autem
sensum hoc eodem sensu non posse sentiri; sensu
autem interiore et corporalia per sensum corporis sentiri,
et ipsum corporis sensum: ratione vero et illa
omnia, et eamdem ipsam notam fieri, et scientia contineri:
an tibi non videtur? <hi>E.</hi> Videtur sane. <hi>A.</hi> Age,
nunc responde unde sit quaestio, ad cujus solutionem
pervenire cupientes, jam diu istam molimur viam.
</p>
          </div3>
        </div2>

<div2>
          <head>CAPUT V.-- <hi>Sensus interior praestat externis sensibus, quorum est moderator et judex.</hi> </head>
<div3>
            <head>11.</head>
            <p>
 <hi>E.</hi> Quantum memini, trium illarum quaestionum
quas paulo ante ad contexendum ordinem hujus disputationis
posuimus, nunc prima versatur, id est, quomodo
manifestum fieri possit, quamvis tenacissime
firmissimeque credendum sit, Deum esse. <hi>A.</hi> Recte
hoc tenes: sed etiam illud diligenter tenere te volo,
cum de teipso quaererem utrum te esse noveris, non
solum hoc, sed etiam alia duo nobis apparuisse quod
noveris. <hi>E.</hi> Id quoque teneo.  A. Nunc ergo vide ad
quam rem istarum trium intelligas pertinere omne
quod corporis sensus attingit; id est, in quo rerum
genere tibi ponendum videatur, quidquid vel oculorum,
vel alio quolibet corporis instrumento noster
sensus attingit: utrum in eo quod tantum est, an in
eo quod etiam vivit, an in eo quod etiam intelligit. <hi>E.</hi> 
 In eo quod tantum est. <hi>A.</hi> Quid? ipsum sensum
in quo genere trium horum esse censes? <hi>E.</hi> In eo
quod vivit. <hi>A.</hi> Quid igitur horum duorum melius esse
judicas? sensum ipsum, an quod sensus attingit? <hi>E.</hi> 
<pb n="1247"/>
Sensum scilicet. <hi>A.</hi> Quare? <hi>E.</hi> Quia melius est id
quod etiam vivit, quam id quod tantum est.</p>
          </div3>
<div3>
            <head>12.</head>
            <p>
 <hi>A.</hi> Quid? illum sensum interiorem, quem quidem
infra rationem, et adhuc nobis communem cum
bestiis superius indagavimus, dubitabisne huic sensui
praeponere quo corpus attingimus, et quem jam ipsi
corpori praeponendum esse dixisti? <hi>E.</hi> Nullo modo dubitaverim. <hi>A.</hi> 
 Etiam hoc cur non dubites, volo abs te
audire. Non enim poteris dicere hunc sensum interiorem
jam in eo genere trium illorum esse ponendum,
quod etiam intelligit, sed adhuc in eo quod et
est et vivit, etiamsi intellectu caret: iste enim sensus
inest et bestiis, quibus intellectus non inest. Quae
cum ita sint, quaero cur praeponas sensum interiorem
huic sensui quo corporalia sentiuntur, cum sit uterque
in eo genere quod vivit. Sensum autem istum qui corpora
attingit, ideo praeposuisti corporibus, quia illa
sunt in eo genere quod tantum est, iste vero in eo
quod etiam vivit: in quo cum et ille interior reperiatur,
cur eum meliorem putes dic mihi. Si enim
dixeris, quia ille istum sentit, non te credo inventurum
regulam qua figere possimus, omne sentiens
melius esse quam id quod ab eo sentitur, ne fortassis
ex hoc etiam cogamur dicere, omne intelligens melius
esse quam id quod ab eo intelligitur. Hoc enim falsum
est; quia homo intelligit sapientiam, et non est
melior quam ipsa sapientia. Quamobrem vide qua
causa tibi visum sit, sensum interiorem huic sensui
quo sentimus corpora, esse praeferendum. <hi>E.</hi> Quia
moderatorem et judicem quemdam hujus illum esse
cognosco. Nam et si quid huic in officio suo defuerit,
ille tanquam debitum a ministro flagitat, sicut paulo
ante disputatum est. Non enim se videre, aut non videre
sensus oculi videt, et quia non videt, non potest
quid sibi desit, aut quid satis sit judicare; sed ille interior,
quo admonetur et anima bestiae aperire oculum
clausum, et quod deesse sentit implere. Nulli autem
dubium est eum qui judicat, eo de quo judicat esse
meliorem. <hi>A.</hi> Cernis ergo istum etiam corporis sensum
de corporibus quodammodo judicare? Ad illum
enim pertinet voluptas et dolor, cum vel leniter vel
aspere corpore attingitur. Nam sicut ille interior quid
desit vel satis sit oculorum sensui judicat; sic ipse
sensus oculorum quid desit, vel satis sit coloribus
judicat. Item sicut ille interior de auditu nostro judicat,
utrum minus an sufficienter intentus sit; sic judicat
auditus ipse de vocibus, quid earum leniter influat,
aut aspere perstrepat. Non necesse est caeteros sensus
corporis persequi: jam enim, ut opinor, animadvertis
quid velim dicere, ita scilicet sensum illum interiorem
de istis corporis sensibus judicare, cum eorum et integritatem
probat, et debitum flagitat, quemadmodum
et ipsi corporis sensus de corporibus judicant, assumentes
in eis lenem tactum, rejicientesque contrarium. <hi>E.</hi> 
 Cerno sane, et verissima esse consentio.
</p>
          </div3>
        </div2>

<div2>
          <head>CAPUT VI.-- <hi>Ratio caeteris in homine praestat; qua si quid praestantius, Deus est.</hi> </head>
<div3>
            <head>13.</head>
            <p>
 <hi>A.</hi> Attende jam utrum ratio etiam de hoc interiore
<pb n="1248"/>sensu judicet. Jam enim non quaero utrum eam
meliorem illo esse dubites, quia non dubito id te judicare:
quanquam ne id quidem jam quaerendum putem,
utrum de isto sensu judicet ratio. Namque in iis
ipsis quae infra eam sunt, id est in corporibus et in
sensibus corporis et isto interiore sensu, quomodo
sit aliud alio melius, et quam sit illis praestantior ipsa,
quae tandem, nisi ipsa renuntiat? quod profecto nullo
modo posset, nisi de his ipsa judicaret. <hi>E.</hi> Manifestum
est. <hi>A.</hi> Cum ergo eam naturam quae tantum est, nec
vivit nec intelligit, sicuti est corpus exanime, praecedat
ea natura quae non tantum est, sed etiam vivit,
nec intelligit, sicuti est anima bestiarum; et rursus
hanc praecedat ea quae simul et est et vivit et intelligit,
sicut in homine mens rationalis; num arbitraris
in nobis, id est in iis quibus natura nostra completur
ut homines simus, aliquid inveniri posse praestantius,
quam hoc quod in his tribus tertio loco posuimus?
Nam et corpus nos habere manifestum est, et vitam
quamdam qua ipsum corpus animatur atque vegetatur,
quae duo etiam in bestiis agnoscimus, et tertium
quiddam quasi animae nostrae caput aut oculum, aut
si quid congruentius de ratione atque intelligentia dici
potest, quam non habet natura bestiarum. Quare vide,
obsecro, utrum aliquid invenire possis, quod sit in
natura hominis ratione sublimius. <hi>E.</hi> Nihil omnino
melius video.</p>
          </div3>
<div3>
            <head>14.</head>
            <p>
 <hi>A.</hi> Quid si aliquid invenire potuerimus, quod
non solum esse non dubites, sed etiam ipsa nostra
ratione praestantius? dubitabisne illud quidquid est,
Deum dicere? <hi>E.</hi> Non continuo, si quid melius quam
id quod in mea natura optimum est, invenire potuero,
Deum esse dixerim. Non enim mihi placet Deum appellare,
quo mea ratio est inferior, sed quo nullus est
superior. <hi>A.</hi> Ita plane: nam ipse huic tuae rationi
dedit, tam de se pie vereque sentire. Sed, quaeso te,
si non inveneris esse aliquid supra nostram rationem,
nisi quod aeternum atque incommutabile est, dubitabisne
hunc Deum dicere? Nam et corpora mutabilia
esse cognoscis; et ipsam vitam qua corpus animatur,
per affectus varios mutabilitate non carere manifestum
est; et ipsa ratio cum modo ad verum pervenire nititur,
modo non nititur, et aliquando pervenit, aliquando
non pervenit, mutabilis esse profecto convincitur.
Quae si nullo adhibito corporis instrumento,
neque per tactum, neque per gustatum, neque per olfactum,
neque per aures, neque per oculos, neque
per ullum sensum se inferiorem, sed per seipsam cernit
aeternum aliquid et incommutabile, simul et
seipsam inferiorem, et illum oportet Deum suum esse
fateatur. <hi>E.</hi> Hunc plane fatebor Deum, quo nihil superius
esse constiterit. <hi>A.</hi> Bene habet: nam mihi satis
erit ostendere esse aliquid hujusmodi, quod aut
fateberis Deum esse, aut si aliquid supra est, eum
ipsum Deum esse concedes. Quare sive supra sit aliquid,
sive non sit, manifestum erit Deum esse, cum
<pb n="1249"/>
ego, quod promisi, esse supra rationem, eodem ipso
adjuvante monstravero. <hi>E.</hi> Demonstra ergo quod polliceris.
</p>
          </div3>
        </div2>

<div2>
          <head>CAPUT VII.-- <hi>Quomodo idem sentiatur a multis quidve totum, quid non totum et simul a singulis.</hi> </head>
<div3>
            <head>15.</head>
            <p>
 <hi>A.</hi> Faciam: sed prius quaero utrum sensus corporis
meus idem sit qui tuus, an vero meus non sit
nisi meus, et tuus non sit nisi tuus; quod si non ita
esset, non possem per oculos meos videre aliquid,
quod tu non videres. <hi>E.</hi> Concedo prorsus, quamvis
ejusdem generis, tamen singulos nos habere sensus,
videndi, vel audiendi, vel quoslibet alios caeterorum.
Non enim solum videre, sed etiam audire potest aliquis
hominum quod alius non audiat, et aliud aliquid
quolibet alio sensu quisquam sentire quod alius non
sentiat. Unde manifestum est et tuum nonnisi tuum,
et meum sensum non esse nisi meum. <hi>A.</hi> Hoc idem
respondebis de illo etiam sensu interiore? an aliquid
aliud? <hi>E.</hi> Nihil sane aliud. Nam et ille utique sensum
meum sentit meus, et tuum sentit tuus: nam ideo
plerumque interrogor ab eo qui aliquid videt, utrum
hoc etiam ego videam, quia ego me videre aut non
videre sentio, non ille qui interrogat. <hi>A.</hi> Quid? ipsam
rationem nonne unusquisque nostrum habet suam?
quandoquidem fieri potest ut ego aliquid intelligam,
cum tu id non intelligis; nec utrum intelligam tu scire
possis, ego autem sciam. <hi>E.</hi> Manifestum est etiam rationales
mentes singulos quosque nostrum singulas
habere.</p>
          </div3>
<div3>
            <head>16.</head>
            <p>
 <hi>A.</hi> Num etiam poteris dicere singulos soles nos
habere quos videmus, aut lunas, aut luciferos, aut
caetera hujusmodi, quamvis suo quisque ac proprio
sensu ista videat? <hi>E.</hi> Nullo modo istud dixerim.  A. 
Possumus ergo videre unum aliquid multi simul,
cum sint sensus nostri nobis singulis singuli, quibus
omnibus illud unum sentimus quod simul videmus;
ut quamvis alius sensus meus sit, et alius tuus, possit
tamen fieri ut id quod videmus, non sit aliud
meum, aliud tuum; sed illud unum praesto sit utrique
nostrum et simul ab utroque videatur. <hi>E.</hi> Manifestissimum
est. <hi>A.</hi> Possumus etiam unam aliquam
vocem simul audire, ut quamvis alius sit auditus
meus, alius tuus, non sit tamen alia mea, et alia
tua vox quam simul audimus, vel alia pars ejus auditu
meo capiatur, et alia tuo, sed quidquid sonuerit,
et unum et totum audiendum simul adsit ambobus. <hi>E.</hi> 
 Et hoc manifestum est.</p>
          </div3>
<div3>
            <head>17.</head>
            <p>
 <hi>A.</hi> Jam etiam de caeteris sensibus corporis licet
animadvertas quod dicimus, neque omnino illos,
quod ad hanc rem attinet, ita se habere ut illos
duos oculorum et aurium, neque omnino non ita.
Nam quia ex uno aere et ego et tu possumus implere
spiramentum, et ejus aeris affectionem odore sentire:
et item quia ex uno melle, vel quolibet alio cibo seu
potu ambo gustare possumus, et ejus affectionem sapore
sentire, quamvis ille unus sit, nostri autem sint
sensus singuli, tibi tuus et mihi meus; ut unum
odorem vel unum saporem cum ambo sentiamus,
nec tu tamen eum meo sensu sentias, nec ego tuo,
<pb n="1250"/>
nec aliquo uno qui utriusque nostrum possit esse
communiter, sed prorsus mihi meus sensus sit, et
tuus tibi, etiamsi unus aut odor, aut sapor ab utroque
sentiatur: hinc ergo isti sensus inveniuntur habere
aliquid tale, quale illi duo in visu et auditu:
sed in eo dispares sunt, quantum ad id quod nunc
agimus pertinet, quod etsi unum aerem naribus ambo
trahimus, aut unum cibum gustando capimus; non
tamen eam partem aeris duco quam tu, nec eamdem
partem cibi sumo quam tu, sed aliam ego,
aliam tu: et ideo de toto aere cum spiro, duco
partem quanta mihi satis est, et tu item de toto aliam
quanta tibi satis est ducis: et cibus quamvis unus et
totus ab utroque absumatur non tamen et a me totus,
et a te totus absumi potest, quomodo verbum
et ego totum audio, et tu totum simul, et speciem
quamlibet quantam ego video, tantam et tu simul;
sed cibi vel potionis alia pars in me, alia in te transeat
necesse est: an parum ista intelligis? <hi>E.</hi> Imo
vero apertissima et certissima esse consentio.</p>
          </div3>
<div3>
            <head>18.</head>
            <p>
 <hi>A.</hi> Num censes tangendi sensum comparandum
esse oculorum et aurium sensibus in ea re de qua
nunc agitur; quia non solum corpus unum ambo possumus
sentire tangendo, sed etiam eamdem partem tu
quoque poteris tangere quam ego tetigero, ut non solum
idem corpus, sed eamdem quoque corporis partem
possimus ambo sentire tangendo? Non enim sicuti
cibum aliquem appositum non possumus et ego
totum et tu totum capere, cum ambo illo vescimur,
sic etiam in tangendo accidit: sed et unum et totum
quod ego tetigero, etiam tu potes, ut id ambo tangamus,
non singulis partibus, sed totum singuli. <hi>E.</hi> 
Fateor hoc modo duobus illis superioribus sensibus,
hunc tangendi sensum esse simillimum: sed in hoc
video esse dissimilem, quod simul, id est uno tempore,
et videre aliquid unum totum ambo possumus
et audire; tangere autem possumus quidem totum
aliquid ambo uno tempore, sed partibus singulis,
eamdem autem partem nonnisi temporibus singulis:
nam nulli parti quam tactu capis, possum meum tactum
admovere, nisi tu amoveris tuum.</p>
          </div3>
<div3>
            <head>19.</head>
            <p>
 <hi>A.</hi> Vigilantissime respondisti: sed oportet te
etiam illud videre, cum horum omnium quae sentimus,
alia sint quae ambo, alia quae singuli sentiamus;
ipsos vero sensus nostros suos quisque singuli
sentiamus ut neque ego sentiam sensum tuum,
neque tu meum, quod de his rebus quae sentiuntur a
nobis per corporis sensus, id est quod de corporalibus
rebus non possumus sentire ambo, sed singuli,
nisi quod ita fit nostrum ut hoc in nos vertere, et
commutare possimus, sicuti est cibus et potus, cujus
nullam partem quam ego percepero, et tu percipere
poteris: quia et si nutrices alimenta mansa infantibus
reddunt, illud tamen quod inde gustatus rapuerit atque
in mandentis viscera commutaverit, nullo modo
revocari poterit ut in escam refundatur infantis. Gula
enim cum aliquid jucunde sapit, etiamsi exiguam, tamen
irrevocabilem partem sibi vindicat, et hoc cogit
<pb n="1251"/>
fieri quod naturae corporis convenit: quod nisi ita esset,
nullus remaneret sapor in ore posteaquam fuerint
mansa illa reddita atque desputa. Quod etiam de
aeris partibus recte dici potest, quas naribus ducimus:
nam etiamsi aliquid aeris quod ego reddidero,
possis etiam tu ducere, non tamen poteris etiam illud,
quod inde in alimentum meum cesserit; quia
nec reddi potest. Nam etiam naribus alimentum nos
capere medici docent: quod alimentum et spirando
solus sentire possum, et reflando restituere non possum,
ut abs te etiam ductum naribus sentiatur. Nam
caetera sensibilia quae quamvis sentiamus, non tamen
ea sentiendo in nostrum corpus corrupta mutamus,
possumus ea, sive uno tempore, sive singulis vicissim
temporibus ambo sentire, sicut vel totum vel
pars ipsa quam sentio, abs te etiam sentiatur; qualia
sunt, sive lux, sive sonus, sive corpora quae attingimus,
non tamen laedimus. <hi>E.</hi> Intelligo. <hi>A.</hi> Manifestum
est ergo ea quae non commutamus et tamen sentimus
corporis sensibus, et non pertinere ad naturam
sensuum nostrorum, et propterea magis nobis esse
communia, quia in nostrum proprium et quasi privatum
non vertuntur atque mutantur. <hi>E.</hi> Prorsus assentior. <hi>A.</hi> 
 Proprium ergo et quasi privatum intelligendum
est, quod unicuique nostrum soli est, et
quod in se solus sentit, quod ad suam naturam proprie
pertinet: commune autem et quasi publicum,
quod ab omnibus sentientibus nulla sui corruptione
atque commutatione sentitur. <hi>E.</hi> Ita est.
</p>
          </div3>
        </div2>

<div2>
          <head>CAPUT VIII.-- <hi>Numerorum ratio nullo corporis sensu percipitur, a quovis intelligente percepta una est et incommutabilis.</hi> </head>
<div3>
            <head>20.</head>
            <p>
 <hi>A.</hi> Age, nunc attende, et dic mihi utrum inveniatur
aliquid quod omnes ratiocinantes sua quisque
ratione atque mente communiter videant, cum
illud quod videtur praesto sit omnibus, nec in usum
eorum quibus praesto est commutetur, quasi cibus
aut potio, sed incorruptum integrumque permaneat,
sive illi videant, sive non videant: an
forte nihil hujusmodi esse arbitraris? <hi>E.</hi> Imo multa
esse video; e quibus unum commemorari satis est,
quod ratio et veritas numeri omnibus ratiocinantibus
praesto est, ut omnis eam computator sua quisque
ratione et intelligentia conetur apprehendere; et alius
id facilius, alius difficilius possit, alius omnino non
possit: cum tamen ipsa aequaliter omnibus se praebeat
valentibus eam capere; nec cum eam quisque
percipit, in sui perceptoris quasi alimentum vertatur
atque mutetur; nec cum in ea quisque fallitur, ipsa
deficiat, sed ea vera et integra permanente, ille in
errore sit tanto amplius, quanto minus eam videt.</p>
          </div3>
<div3>
            <head>21.</head>
            <p>
 <hi>A.</hi> Recte sane; sed video te tanquam non rudem
harum rerum cito invenisse quod diceres: tamen,
si tibi aliquis diceret numeros istos non ex
aliqua sua natura, sed ex iis rebus quas sensu corporis
attingimus, impressos esse animo nostro quasi
quasdam imagines quocumque visibilium; quid responderes?
<pb n="1252"/>
an tu quoque id putas? <hi>E.</hi> Nullo modo
id putaverim: non enim si sensu corporis percepi
numeros, idcirco etiam rationem partitionis numerorum
vel copulationis sensu corporis percipere potui.
Hac enim luce mentis refello eum, quisquis vel
in addendo vel in retrahendo dum computat falsam
summam renuntiaverit. Et quidquid sensu corporis
tango, veluti est hoc coelum et haec terra, et quaecumque
in eis alia corpora sentio, quamdiu futura
sint nescio: septem autem et tria decem sunt; et
non solum nunc, sed etiam semper; neque ullo modo
aliquando septem et tria non fuerunt decem, aut aliquando
septem et tria non erunt decem. Hanc ergo
incorruptibilem numeri veritatem, dixi mihi et cuilibet
ratiocinanti esse communem.</p>
          </div3>
<div3>
            <head>22.</head>
            <p>
 <hi>A.</hi> Non resisto tibi verissima et certissima respondenti.
Sed ipsos quoque nu<LACUNA>os non per corporis
sensus attractos esse facile videbis, si cogitaveris
quemlibet numerum tot vocari quoties unum habuerit:
verbi gratia, si bis habuerit unum, duo vocantur;
si ter, tria; et si decies unum babent,
tunc vocantur decem: et quilibet omnino numerus
quoties habet unum, hinc illi nomen est,
et tot appellatur. Unum vero quisquis verissime cogitat,
profecto invenit corporis sensibus non posse
sentiri. Quidquid enim tali sensu attingitur, jam
non unum, sed multa esse convincitur: corpus
est enim, et ideo habet innumerabiles partes. Sed
ut minutas quasque minusque articulatas non persequar,
quantulumcumque illud corpusculum sit,
habet certe aliam partem dexteram, aliam sinistram;
aliam superiorem, aliam inferiorem; aut aliam ulteriorem,
aliam citeriorem; aut alias finales, aliam
mediam: haec enim necesse est quamlibet exiguo corporis
modulo inesse fateamur; et propterea nullum
corpus vere pureque unum esse concedimus, in quo
tamen non possent tam multa numerari nisi illius
unius cognitione discreta. Cum enim quaero unum in
corpore, et me non invenire non dubito, novi utique
quid ibi quaeram, et quid ibi non inveniam, et non
posse inveniri, vel potius omnino ibi non esse. Ubi
ergo novi quod non est corpus unum, quid sit unum
novi: unum enim si non nossem, multa in corpore
numerare non possem. Ubicumque autem unum
noverim, non utique per corporis sensum novi;
quia per corporis sensum non novi nisi corpus,
quod vere pureque unum non esse convincimus.
Porro si unum non percepimus corporis sensu, nullum
numerum eo sensu percepimus, eorum duntaxat
numerorum quos intelligentia cernimus. Nullus enim
est ex iis, qui non tot vocetur, quoties habet unum,
cujus perceptio corporis sensu non fit. Cujuslibet
enim corpusculi pars dimidia quantis duabus totum
constat, habet et ipsa dimidiam suam. Sic ergo sunt
illae duae partes in corpore, ut nec ipsae simpliciter
duae sint. Numerus autem ille qui vocatur duo, quoniam
bis habet illud quod simpliciter unum est, pars
<pb n="1253"/>
ejus dimidia, id est illud ipsum quod simpliciter unum
est, non potest rursus habere dimidiam partem vel
tertiam, vel quotamlibet, quoniam simplex et vere
unum est.</LACUNA>
          </p>
          </div3>
<div3>
            <head>23.</head>
            <p>
 Deinde quoniam tenentes ordinem numerorum,
post unum duo videmus, qui numerus ad unum collatus,
duplus invenitur: duplus duorum non consequenter
adjungitur, sed interposito ternario quaternarius
sequitur, qui duplus est duorum. Et haec ratio
per omnes caeteros numeros certissima et incommutabili
lege pertenditur, ut post unum, id est post
primum omnium numerorum, ipso excepto primus sit
qui duplum ejus habet; duo enim sequuntur. Post
secundum autem, id est post duo, ipso excepto secundus
sit qui duplum ejus habet: post duo enim
primus est ternarius, secundus quaternarius, duplus
secundi. Post tertium, id est ternarium, ipso excepto
tertius sit qui duplus est ejus: post tertium enim, id
est post ternarium primus est quaternarius, secundus
quinarius, tertius senarius, qui duplus est tertii. Atque
ita post quartum, ipso excepto quartus habet duplum
ejus: post quartum enim, id est quaternarium
primus est quinarius, secundus senarius, tertius septenarius,
quartus octonarius, qui duplex est quarti.
Atque ita per omnes caeteros reperies hoc quod in
prima copula numerorum, id est uno et duobus inventum
est, ut quotus quisque numerus est ab ipso principio,
totus post illum sit duplus ejus. Hoc ergo quod
per omnes numeros esse immobile, firmum incorruptumque
conspicimus, unde conspicimus? Non enim
ullus ullo sensu corporis omnes numeros attingit;
innumerabiles enim sunt: unde ergo novimus per
omnes hoc esse, aut qua phantasia vel phantasmate tam
certa veritas numeri per innumerabilia tam fidenter,
nisi in luce interiore conspicitur, quam corporalis
sensus ignorat?</p>
          </div3>
<div3>
            <head>24.</head>
            <p>
 His et talibus multis documentis coguntur fateri,
quibus disputantibus Deus donavit ingenium, et
pertinacia caliginem non obducit, rationem veritatemque
numerorum, et ad sensus corporis non pertinere,
et invertibilem sinceramque consistere, et
omnibus ratiocinantibus ad videndum esse communem.
Quapropter cum multa alia possint occurrere,
quae communiter et tanquam publice praesto sunt ratiocinantibus,
et ab eis videantur mente atque ratione
singulorum quorumque cernentium, eaque inviolata et
incommutabilia maneant; non tamen invitus acceperim
quod ista ratio et veritas numeri tibi potissimum
occurrerit, cum ad id quod interrogaveram, respondere
voluisses: non enim frustra in sanctis Libris
sapientiae conjunctus est numerus, ubi dictum est: <hi>Circuivi ego et cor meum</hi>,
 <hi>ut scirem, et considerarem,
et quaererem sapientiam et numerum <note>(Eccle. VII, 26)</note>
            </hi>.
</p>
          </div3>
        </div2>

<div2>
          <head>CAPUT IX.-- <hi>Quid sapientia, sine qua nemo beatus; an una sit in omnibus sapientibus.</hi> </head>
<div3>
            <head>25.</head>
            <p>
 Verumtamen, quaeso te, quid de ipsa sapientia
<pb n="1254"/>
putas existimandum? Singulas quasque suas arbitraris
singulos quosque homines habere sapientias? an
vero unam praesto esse communiter omnibus, cujus
quanto magis quisque fit particeps, tanto est sapientior? <hi>E.</hi> 
 Quam dicas sapientiam nondum scio; video
quippe varie videri hominibus, quid fiat dicaturve sapienter:
nam et qui militant, sapienter sibi facere
videntur; et qui contempta militia colendo agro curam
atque operam impendunt, hoc potius laudant,
tribuuntque sapientiae; et qui astuti sunt ad excogitandos
modos conquirendae pecuniae, sibi videntur
esse sapientes; et qui haec omnia negligunt vel abjiciunt,
et quaeque sunt hujusmodi temporalia, et totum
studium suum ad investigationem conferunt veritatis,
ut semetipsos Deumque cognoscant, magnum hoc esse
sapientiae munus judicant; et qui huic otio quaerendi
et contemplandi veri nolunt se dedere, sed potius laboriosissimis
curis et officiis agunt, ut hominibus consulant,
et in rerum humanarum juste moderandarum
et gubernandarum actione versantur, sapientes se
esse arbitrantur; et qui utrumque horum agunt, et
partim vivunt in contemplatione veritatis, partim in
laboribus officiosis, quos humanae societati deberi putant,
sibi palmam sapientiae tenere videntur. Omitto
innumerabiles sectas, quarum nulla est quae non sectatores
suos praeponens caeteris, eos solos velit esse
sapientes. Quamobrem cum id nunc agatur inter nos,
ut non quid credamus respondendum sit, sed quid dilucida
intelligentia teneamus, nullo modo ad id tibi
quod interrogasti respondere potero, nisi quod credendo
teneo, contemplando etiam et ratione cernendo
noverim, quae sit ipsa sapientia.</p>
          </div3>
<div3>
            <head>26.</head>
            <p>
 <hi>A.</hi> Num aliam putas esse sapientiam nisi veritatem,
in qua cernitur et tenetur summum bonum?
Nam illi omnes quos commemorasti diversa sectantes,
bonum appetunt, et malum fugiunt; sed propterea
diversa sectantur, quod aliud alii videtur bonum.
Quisquis ergo appetit quod appetendum non erat,
tametsi id non appeteret nisi ei videretur bonum, errat
tamen. Errare autem neque ille potest qui nihil
appetit, neque ille qui hoc appetit quod debet appetere.
In quantum igitur omnes homines appetunt
vitam beatam, non errant. In quantum autem quisque
non eam tenet vitae viam quae ducit ad beatitudinem,
cum se fateatur et profiteatur nolle nisi ad beatitudinem
pervenire, in tantum errat. Error est enim
cum sequimur aliquid quod non ad id ducit quo volumus
pervenire. Et quanto magis in via vitae quis errat,
tanto minus sapit. Tanto enim magis longe est a
veritate, in qua cernitur et tenetur summum bonum.
Summo autem bono assecuto et adepto, beatus quisque
fit; quod omnes sine controversia volumus. Ut
ergo constat nos beatos esse velle, ita nos constat
velle esse sapientes; quia nemo sine sapientia beatus
est. Nemo enim beatus est, nisi summo bono, quod
in ea veritate, quam sapientiam vocamus, cernitur et
tenetur. Sicut ergo antequam beati simus, mentibus
tamen nostris impressa est notio beatitatis; per hanc
enim scimus, fidenterque, et sine ulla dubitatione dicimus
<pb n="1255"/>
beatos nos esse velle: ita etiam priusquam sapientes
simus, sapientiae notionem in mente habemus
impressam, per quam unusquisque nostrum si interrogetur
velitne esse sapiens, sine ulla caligine dubitationis
se velle respondet.</p>
          </div3>
<div3>
            <head>27.</head>
            <p>
 Quare si jam constat inter nos quae sit sapientia,
quam fortasse verbis explicare non poteras (nam
si eam nullo modo animo cerneres, nullo modo scires
et velle te esse sapientem et velle debere, quod te negaturum
esse non arbitror), volo jam dicas mihi,
utrum etiam sapientiam, sicut numeri rationem atque
veritatem omnibus ratiocinantibus communem se praebere
arbitreris; an quoniam tot sunt mentes hominum
quot homines sunt, unde nec ego de tua mente
aliquid cerno, nec tu de mea, tot etiam putes esse
sapientias, quot potuerint esse sapientes. <hi>E.</hi> Si summum
bonum omnibus unum est, oportet etiam veritatem
in qua cernitur et tenetur, id est sapientiam,
omnibus unam esse communem. <hi>A.</hi> Dubitas autem
summum bonum, quidquid illud est, omnibus hominibus
unum esse? <hi>E.</hi> Dubito sane, quia diversos diversis
rebus gaudere video tanquam summis bonis
suis. <hi>A.</hi> Vellem quidem, ut de summo bono ita nemo
dubitaret, ut nemo dubitat quidquid illud est, non
nisi eo adepto posse fieri hominem beatum. Sed quoniam
magna quaestio est, et longum sermonem forte
desiderat, putemus omnino tot summa bona esse,
quot sunt ipsae res diversae quae a diversis tanquam
summa bona appetuntur: num ideo sequitur, ut ipsa
sapientia etiam non sit una communis omnibus, quia
ea bona, quae in illa cernunt et eligunt homines,
multa et diversa sunt? Si enim hoc putas, potes et
de luce solis dubitare quod una sit, quia multa et diversa
sunt, quae in ea cernimus. De quibus multis elegit
quisque pro voluntate quo fruatur per oculorum
sensum: et alius altitudinem montis alicujus intuetur
libenter, et eo gaudet aspectu; alius campi planitiem,
alius convexa vallium, alius nemorum viriditatem,
alius mobilem aequalitatem maris, alius haec omnia,
vel quaedam horum simul pulchra confert ad laetitiam
videndi. Sicut ergo ista multa et diversa sunt, quae in
luce solis homines vident et eligunt ad fruendum, lux
tamen ipsa una est, in qua videt et tenet quo fruatur
uniuscujusque intuentis aspectus: ita, etiamsi multa
sunt bona eaque diversa, e quibus eligat quisque quod
volet, idque videndo et tenendo ad fruendum summum
sibi bonum recte vereque constituat; fieri tamen
potest ut lux ipsa sapientiae, in qua haec videri et
teneri possunt, omnibus sapientibus sit una communis. <hi>E.</hi> 
 Fateor fieri posse, nec impedire aliquid, ut
non sit omnibus communis una sapientia, etiamsi
multa et diversa sint summa bona: sed vellem scire
an ita sit. Quod enim concedimus fieri posse ut ita
sit, non continuo ita esse concedimus. <hi>A.</hi> Tenemus
interim esse sapientiam: sed utrum sit communis
una omnibus, an singuli sapientes suas habeant,
sicuti animas vel mentes suas, hoc nondum tenemus. <hi>E.</hi> 
 Ita est.
</p>
          </div3>
        </div2>

<div2>
          <head>CAPUT X.-- <hi>Una est sapientiae lux omnibus sapientibus communis.</hi> </head>
<div3>
            <head>28.</head>
            <p>
 <hi>A.</hi> Quid? hoc quod tenemus vel esse sapientiam,
<pb n="1256"/>vel sapientes, et beatos esse omnes homines velle,
ubi videmus? Nam hoc te videre, et verum esse
nullo modo utique dubitaverim. Hoc ergo verum sic
vides ut cogitationem tuam, quam si mihi non enunties,
ego prorsus ignoro? an ita ut intelligas et a me
videri posse hoc verum, tametsi mihi abs te non dicatur? <hi>E.</hi> 
 Imo ita ut abs te quoque, etiam me invito, videri
posse non dubitem. <hi>A.</hi> Quod ergo unum verum
videmus ambo singulis mentibus, nonne utrique nostrum
commune est? <hi>E.</hi> Manifestissime. <hi>A.</hi> Item
credo te non negare studendum esse sapientiae, atque
hoc verum esse concedere. <hi>E.</hi> Prorsus non dubito. <hi>A.</hi> 
 Hoc item verum, et unum esse, et omnibus qui
hoc sciunt, ad videndum esse commune, quamvis
unusquisque id nec mea, nec tua, nec cujusquam alterius,
sed sua mente conspiciat, cum id quod conspicitur,
omnibus conspicientibus communiter praesto
sit, numquid negare poterimus? <hi>E.</hi> Nullo modo. <hi>A.</hi> 
 Item, juste esse videndum, deteriora melioribus
esse subdenda, et paria paribus comparanda, et propria
suis quibusque tribuenda, nonne fateberis esse
verissimum, et tam mihi quam tibi atque omnibus id
videntibus praesto esse communiter? <hi>E.</hi> Assentior. <hi>A.</hi> 
 Quid incorruptum melius esse corrupto, aeternum
temporali, inviolabile violabili, poteris negare? <hi>E.</hi> 
 Quis potest? <hi>A.</hi> Hoc ergo verum potest quisque
suum proprium dicere, cum incommutabiliter contemplandum
adsit omnibus qui hoc contemplari valent? <hi>E.</hi> 
 Nullus hoc vere dixerit suum esse proprium,
cum tam sit unum atque omnibus commune quam
verum est. <hi>A.</hi> Item a corruptione avertendum animum,
atque ad incorruptionem convertendum esse, id
est non corruptionem, sed incorruptionem diligendam
esse quis negat? Aut quis cum verum esse fateatur,
non etiam incommutabile intelligat, atque omnibus
mentibus id valentibus intueri, communiter praesto
esse videat? <hi>E.</hi> Verissimum est. <hi>A.</hi> Quid? eam vitam
quae nullis adversitatibus de certa et honesta sententia
demovetur, dubitabit aliquis esse meliorem, quam
eam quae facile incommodis temporalibus frangitur
atque subvertitur? <hi>E.</hi> Quis dubitaverit?</p>
          </div3>
<div3>
            <head>29.</head>
            <p>
 <hi>A.</hi> Jam hujusmodi plura non quaeram: satis
enim est quod istas tanquam regulas, et quaedam lumina
virtutum, et vera et incommutabilia, et sive
singula sive omnia communiter adesse ad contemplandum
eis qui haec valent sua quisque ratione ac mente
conspicere, pariter mecum vides certissimumque esse
concedis. Sed sane quaero utrum haec tibi videantur
ad sapientiam pertinere. Nam credo videri tibi eum
qui sapientiam assecutus est, esse sapientem. <hi>E.</hi> Videtur
omnino. <hi>A.</hi> Quid? ille qui juste vivit, possetne
ita vivere, nisi videret quae inferiora quibus potioribus
subdat, et quae paria sibimet copulet, et quae
propria suis quibusque distribuat? <hi>E.</hi> Non posset. <hi>A.</hi> 
 Qui ergo haec videt, num eum negabis sapienter
videre? <hi>E.</hi> Non nego. <hi>A.</hi> Quid? ille qui prudenter vivit,
<pb n="1257"/>
nonne eligit incorruptionem, et eam corruptioni
praeponendam esse decernit? <hi>E.</hi> Manifestissime. <hi>A.</hi> Cum
ergo id eligit quo convertat animum, quod eligendum
esse nemo ambigit, num negari potest sapienter eligere? <hi>E.</hi> 
 Nullo modo negaverim. <hi>A.</hi> Cum ergo ad id
quod sapienter eligit convertit animum, sapienter utique
convertit. <hi>E.</hi> Certissimum est. <hi>A.</hi> Et qui ab eo
quod sapienter eligit, et quo se sapienter convertit,
nullis terroribus poenisque depellitur, sapienter sine
dubio facit. <hi>E.</hi> Prorsus sine dubio. <hi>A.</hi> Manifestissimum
est igitur omnes has, quas regulas diximus et
lumina virtutum, ad sapientiam pertinere: quandoquidem
quanto magis quisque ad agendam vitam
eis utitur, et secundum haec agit vitam, tanto magis
vivit facitque sapienter; omne autem quod sapienter
fit, non potest recte dici a sapientia esse separatum. <hi>E.</hi> 
 Omnino ita est. <hi>A.</hi> Quam ergo verae atque incommutabiles
sunt regulae numerorum, quorum rationem
atque veritatem incommutabiliter atque communiter
omnibus eam cernentibus, praesto esse dixisti; tam
sunt verae atque incommutabiles regulae sapientiae,
de quibus paucis nunc singillatim interrogatus respondisti
esse veras atque manifestas, easque omnibus
qui haec intueri valent, communes ad contemplandum
adesse concedis.
</p>
          </div3>
        </div2>

<div2>
          <head>CAPUT XI.-- <hi>Sapientia et numerus an idem, an alterum ab altero vel in altero existat.</hi> </head>
<div3>
            <head>30.</head>
            <p>
 <hi>E.</hi> Dubitare non possum. Sed pervellem scire
utrum uno aliquo genere contineantur haec duo, sapientia
scilicet et numerus, quia conjuncta etiam in
Scripturis sanctis haec posita esse commemorasti; an
alterum existat ab altero, aut alterum in altero consistat,
veluti numerus a sapientia, vel in sapientia.
Nam sapientiam existere a numero, aut consistere in
numero, non ausim dicere: nescio enim quomodo,
quia multos novi numerarios aut numeratores, vel si
quo alio nomine vocandi sunt, qui summe atque mirabiliter
computant, sapientes autem perpaucos, aut
forsitan neminem, longe venerabilior mihi occurrit
sapientia quam numerus. <hi>A.</hi> Rem dicis quam ego quoque
mirari soleo. Nam cum incommutabilem veritatem
numerorum mecum ipse considero, et ejus quasi
cubile ac penetrale vel regionem quamdam, vel si
quod aliud nomen aptum inveniri potest, quo nominemus
quasi habitaculum quoddam sedemque numerorum;
longe removeor a corpore: et inveniens fortasse
aliquid quod cogitare possim, non tamen aliquid
inveniens quod verbis proferre sufficiam, redeo
tanquam lassatus in haec nostra, ut loqui possim, et
ea quae ante oculos sita sunt dico, sicut dici solent.
Hoc mihi accidit etiam cum de sapientia quantum valeo,
vigilantissime atque intentissime cogito. Et propterea
multum miror, cum haec duo sint in secretissima
certissimaque veritate, accedente etiam testimonio
Scripturarum, quo commemoravi conjuncte
illa posita; plurimum miror, ut dixi, quare numerus
vilis sit multitudini hominum, et chara sapientia.
Sed nimirum illud est, quod una quaedam eademque
<pb n="1258"/>
res est; verumtamen quoniam nihilominus in
divinis Libris de sapientia dicitur, quod <hi>attingit a fine
usque ad finem fortiter, et disponit omnia suaviter <note>(Sap. VIII, 1)</note>
            </hi>,
ea potentia qua <hi>fortiter a fine usque ad
finem attingit,</hi> numerus fortasse dicitur: ea vero qua <hi>disponit omnia suaviter,</hi> 
 sapientia proprie jam vocatur;
cum sit utrumque unius ejusdemque sapientiae.</p>
          </div3>
<div3>
            <head>31.</head>
            <p>
 Sed quia dedit numeros omnibus rebus etiam
infimis, et in fine rerum locatis; et corpora enim
omnia quamvis in rebus extrema sint, habent numeros
suos; sapere autem non dedit corporibus, neque
animis omnibus, sed tantum rationalibus, tanquam in
eis sibi sedem locaverit, de qua disponat omnia illa
etiam infima quibus numeros dedit: itaque quoniam
de corporibus facile judicamus, tanquam de rebus
quae infra nos ordinatae sunt, quibus impressos numeros
infra nos esse cernimus; et eos propterea vilius habemus.
Sed cum coeperimus tanquam sursum versus recurrere,
invenimus eos etiam nostras mentes transcendere,
atque incommutabiles in ipsa manere veritate.
Et quia sapere pauci possunt, numerare autem etiam
stultis concessum est, mirantur homines sapientiam,
numerosque contemnunt. Docti autem et studiosi,
quanto remotiores sunt a labe terrena, tanto magis et
numerum et sapientiam in ipsa veritate contuentur,
et utrumque charum habent: et in ejus veritatis comparatione
non eis aurum et argentum, et caetera de
quibus homines dimicant, sed ipsi etiam vilescunt sibi.</p>
          </div3>
<div3>
            <head>32.</head>
            <p>
 Nec mireris numeros ideo viluisse hominibus,
et charam esse sapientiam, quia facilius possunt numerare
quam sapere, cum videas charius illos habere
aurum quam lumen lucernae, cui comparatum
aurum ridetur. Sed honoratur amplius res longe inferior,
quia lucernam sibi et mendicus accendit, aurum
vero pauci habent: quanquam sapientia absit ut in
comparatione numeri inveniatur inferior, cum eadem
sit; sed oculum quo cerni possit, inquirit. Sed
quemadmodum in uno igne consubstantialis, ut ita
dicam, sentitur fulgor et calor, nec separari ab invicem
possunt; tamen ad ea calor pervenit, quae prope
admoventur, fulgor vero etiam longius latiusque diffunditur:
sic intelligentiae potentia, quae inest sapientiae,
propinquiora fervescunt, sicuti sunt animae
rationales; ea vero quae remotiora sunt, sicuti
corpora, non attingit calore sapiendi, sed perfundit
lumine numerorum: quod tibi fortassis obscurum est.
Non enim ulla visibilis similitudo invisibili rei potest
ad omnem convenientiam coaptari. Tantum illud attende,
quod et quaestioni quam suscepimus satis est,
et humilioribus etiam mentibus, quales nos sumus,
sese manifestat, quia etsi clarum nobis esse non potest
utrum in sapientia, vel ex sapientia numerus, an
ipsa sapientia ex numero, an in numero sit, an
utrumque nomen unius rei possit ostendi; illud certe
manifestum est utrumque verum esse, et incommutabiliter
verum.
</p>
          </div3>
        </div2>

<div2>
          <head>CAPUT XII.-- <hi>Una et incommutabilis in omnibus intelligentibus veritas, eaque nostra mente superior.</hi> </head>
<div3>
            <head>33.</head>
            <p>
 Quapropter nullo modo negaveris esse incommutabilem
<pb n="1259"/>veritatem, haec omnia quae incommutabiliter
vera sunt continentem; quam non possis dicere
tuam vel meam, vel cujusquam hominis, sed omnibus
incommutabilia vera cernentibus, tanquam miris
modis secretum et publicum lumen, praesto esse ac
se praebere communiter: omne autem quod communiter
omnibus ratiocinantibus atque intelligentibus
praesto est, ad ullius eorum proprie naturam pertinere
quis dixerit? Meministi enim, ut opinor, quid de
sensibus corporis paulo ante tractatum sit; ea scilicet
quae oculorum vel aurium sensu communiter tangimus,
sicuti sunt colores et soni, quos ego et tu simul
videmus, vel simul audimus, non pertinere ad oculorum
nostrorum auriumve naturam, sed ad sentiendum
nobis esse communia. Sic ergo etiam illa quae
ego et tu communiter propria quisque mente conspicimus,
nequaquam dixeris ad mentis alicujus nostrum
pertinere naturam. Duorum enim oculi quod simul
vident, nec hujus nec illius oculos esse poteris dicere,
sed aliquid tertium in quod utriusque conferatur aspectus. <hi>E.</hi> 
 Apertissimum atque verissimum est.</p>
          </div3>
<div3>
            <head>34.</head>
            <p>
 <hi>A.</hi> Hanc ergo veritatem, de qua jam diu loquimur,
et in qua una tam multa conspicimus, excellentiorem
putas esse quam mens nostra est, an aequalem
mentibus nostris, an etiam inferiorem? Sed si esset
inferior, non secundum illam, sed de illa judicaremus,
sicut judicamus de corporibus, quia infra sunt, et dicimus
ea plerumque non tantum ita esse vel non ita,
sed ita vel non ita esse debere: sic et de animis nostris
non solum ita esse animum novimus, sed plerumque
etiam ita esse debere. Et de corporibus quidem
sic judicamus, cum dicimus, Minus candidum est
quam debuit; aut, minus quadrum, et multa similiter:
de animis vero, Minus aptus est quam debet; aut, minus
lenis; aut minus vehemens, sicut nostrorum morum
se ratio tulerit. Et judicamus haec secundum
illas interiores regulas veritatis, quas communiter
cernimus: de ipsis vero nullo modo quis judicat.
Cum enim quis dixerit aeterna temporalibus esse potiora,
aut septem et tria decem esse, nemo dicit ita
esse debuisse, sed tantum ita esse cognoscens, non
examinator corrigit, sed tantum laetatur inventor. Si
autem esset aequalis mentibus nostris haec veritas,
mutabilis etiam ipsa esset. Mentes enim nostrae aliquando
eam plus vident, aliquando minus, et ex hoc
fatentur se esse mutabiles: cum illa in se manens
nec proficiat cum plus a nobis videtur, nec deficiat
cum minus, sed integra et incorrupta, et conversos
laetificet lumine, et aversos puniat caecitate. Quid,
quod etiam de ipsis mentibus nostris secundum illam
judicamus, cum de illa nullo modo judicare possimus?
Dicimus enim, Minus intelligit quam debet, aut tantum
quantum debet intelligit. Tantum autem mens
debet intelligere, quantum propius admoveri atque
inhaerere potuerit incommutabili veritati. Quare si
<pb n="1260"/>
nec inferior, nec aequalis est, restat ut sit superior atque
excellentior.
</p>
          </div3>
        </div2>

<div2>
          <head>CAPUT XIII.-- <hi>Exhortatio ad amplexum veritatis, quae una beatos facit.</hi> </head>
<div3>
            <head>35.</head>
            <p>
 Promiseram autem, si meministi, me tibi demonstraturum
esse aliquid quod sit mente nostra atque ratione
sublimius. Ecce tibi est ipsa veritas: amplectere
illam si potes, et fruere illa, et delectare in Domino, et
dabit tibi petitiones cordis tui <note>(Psal. XXXVI, 4)</note>. Quid
enim petis amplius quam ut beatus sis? Et quid beatius
eo qui fruitur inconcussa et incommutabili et excellentissima
veritate? An vero clamant homines beatos
se esse, cum pulchra corpora magno desiderio concupita,
sive conjugum, sive etiam meretricum amplexantur;
et nos in amplexu veritatis beatos esse dubitamus?
Clamant homines se beatos esse, cum aestu
aridis faucibus ad fontem abundantem salubremque
perveniunt, aut esurientes prandium coenamve ornatam
copiosamque reperiunt; et nos negabimus beatos
esse, cum irrigamur pascimurque veritate? Solemus
audire voces clamantium se beatos, si jaceant in rosis
et aliis floribus, vel etiam unguentis odoratissimis
perfruantur: quid fragrantius, quid jucundius inspiratione
veritatis? et dubitamus nos cum ab illa inspiramur,
dicere beatos? Multi beatam vitam in cantu
vocum et nervorum et tibiarum sibi constituunt, et
cum ea sibi desunt, se miseros judicant; cum autem
adsunt, efferuntur laetitia: et nos cum mentibus nostris
sine ullo strepitu, ut ita dicam, canorum et facundum
quoddam silentium veritatis illabitur, aliam
beatam vitam quaerimus, et tam certa et praesente non
fruimur? Luce auri et argenti, luce gemmarum et aliorum
colorum, sive ipsius lucis quae ad hos oculos pertinet,
sive in ignibus terrenis, sive in stellis vel luna
vel sole, claritate et jucunditate delectati homines, cum
ab ista laetitia nullis molestiis, nulla indigentia revocantur,
beati sibi videntur, et propter haec semper
volunt vivere: et nos in luce veritatis beatam vitam
collocare metuimus?</p>
          </div3>
<div3>
            <head>36.</head>
            <p>
 Imo vero quoniam in veritate cognoscitur et
tenetur summum bonum, eaque veritas sapientia est,
cernamus in ea, teneamusque summum bonum, eoque
perfruamur. Beatus est quippe qui fruitur summo
bono. Haec enim veritas ostendit omnia bona, quae
vera sunt, quae sibi pro suo captu intelligentes homines,
vel singula, vel plura eligunt, quibus fruantur.
Sed quemadmodum illi qui in luce solis eligunt quod
libenter aspiciant, et eo aspectu laetificantur; in quibus
si qui forte fuerint vegetioribus sanisque et fortissimis
oculis praediti, nihil libentius quam ipsum solem contuentur,
qui etiam caetera quibus infirmiores oculi
delectantur, illustrat: sic fortis acies mentis et vegeta
cum multa vera et incommutabilia certa ratione conspexerit,
dirigit se in ipsam veritatem, qua cuncta
monstrantur, eique inhaerens tanquam obliviscitur
caetera, et in illa simul omnibus fruitur. Quidquid
<pb n="1261"/>
enim jucundum est in caeteris veris, ipsa utique veritate
jucundum est.</p>
          </div3>
<div3>
            <head>37.</head>
            <p>
 Haec est libertas nostra, cum isti subdimur
veritati: et ipse est Deus noster qui nos liberat a
morte, id est a conditione peccati. Ipsa enim Veritas
etiam homo cum hominibus loquens, ait credentibus
sibi: <hi>Si manseritis in verbo meo, vere discipuli mei estis,
et cognoscetis veritatem, et veritas liberabit vos <note>(Joan.
VIII, 31, 32)</note>
            </hi>. Nulla enim re fruitur anima cum libertate,
nisi qua fruitur cum securitate.
</p>
          </div3>
        </div2>

<div2>
          <head>CAPUT XIV.-- <hi>Veritas possidetur cum securitate.</hi> </head>
<p>Nemo autem securus est in iis bonis quae potest
invitus amittere. Veritatem autem atque sapientiam
nemo amittit invitus: non enim locis separari ab ea
quisquam potest; sed ea quae dicitur a veritate atque
sapientia separatio, perversa voluntas est, qua inferiora
diliguntur. Nemo autem vult aliquid nolens. Habemus
igitur qua fruamur omnes aequaliter atque
communiter: nullae sunt angustiae, nullus in ea defectus.
Omnes amatores suos nullo modo sibi invidos
recipit, et omnibus communis est, et singulis casta
est. Nemo alicui dicit: Recede, ut etiam ego accedam;
remove manus, ut etiam ego amplectar.
Omnes inhaerent, idipsum omnes tangunt. Cibus
ejus nulla ex parte discerpitur; nihil de ipsa bibis
quod ego non possim. Non enim ab ejus communione
in privatum tuum mutas aliquid; sed quod tu de illa
capis, et mihi manet integrum. Quod te inspirat non
exspecto ut reddatur abs te, et sic ego inspirer ex eo:
non enim aliquid ejus aliquando fit cujusquam unius
aut quorumdam proprium, sed simul omnibus tota
est communis.</p>
<div3>
            <head>38.</head>
            <p>
 Minus ergo ea quae tangimus, vel quae gustamus,
vel quae olfacimus, huic sunt veritati similia, sed
magis ea quae audimus et cernimus: quia et omne
verbum a quibus auditur, totum auditur ab omnibus,
et simul a singulis totum; et species omnis quae oculis
adjacet, quanta videtur ab uno, tanta et ab alio simul.
Sed multum longo intervallo sunt ista similia: nec
tota enim simul sonat quaelibet vox, quia per tempora
tenditur et producitur, et aliud ejus prius sonat, aliud
posterius; et species omnis visibilis tanquam intumescit
per locos, nec ubique tota est. Et certe omnia
haec auferuntur invito, et quominus eis frui possimus,
quibusdam impedimur angustiis. Nam et si posset esse
cujusquam suavis cantus sempiternus, et studiosi ejus
certatim ad eum audiendum venirent, coarctarent sese,
atque pugnarent de locis, quanto plures essent, ut
cantanti esset quisque propinquior, et in audiendo nihil
tenerent manere secum, sed omnibus vocibus fugientibus
tangerentur. Solem autem istum si vellem
intueri, atque id pertinaciter possem; et in occasu
me desereret, et subvelaretur nubilo, et multis aliis
obstaculis voluptatem videndi eum invitus amitterem.
Postremo etiam si adesset semper suavitas, et lucis
videnti, et vocis audienti, quid magnum ad me perveniret,
cum mihi esset commune cum belluis? At illa
<pb n="1262"/>
veritatis et sapientiae pulchritudo, tantum adsit perseverans
voluntas fruendi, nec multitudine audientium
constipata secludit venientes, nec peragitur tempore,
nec migrat locis, nec nocte intercipitur, nec umbra
intercluditur, nec sensibus corporis subjacet. De toto
mundo ad se conversis qui diligunt eam, omnibus
proxima est, omnibus sempiterna; nullo loco est,
nusquam deest; foris admonet, intus docet; cernentes
se commutat omnes in melius, a nullo in deterius
commutatur; nullus de illa judicat, nullus sine illa
judicat bene. Ac per hoc eam manifestum est mentibus
nostris, quae ab ipsa una fiunt singulae sapientes,
et non de ipsa, sed per ipsam de caeteris judices, sine
dubitatione esse potiorem.
</p>
          </div3>
        </div2>

<div2>
          <head>CAPUT XV.-- <hi>Deum esse ex ratione fuse explicata jam certo cognoscitur.</hi> </head>
<div3>
            <head>39.</head>
            <p>
 Tu autem concesseras, si quid supra mentes
nostras esse monstrarem, Deum te esse confessurum,
si adhuc nihil esset superius. Quam tuam concessionem
accipiens dixeram satis esse, ut hoc demonstrarem.
Si enim aliquid est excellentius, ille potius Deus est:
si autem non est, jam ipsa veritas Deus est. Sive ergo
illud sit, sive non sit, Deum tamen esse, negare non
poteris: quae nobis erat ad disserendum et tractandum
quaestio constituta. Nam si te hoc movet quod apud
sacrosanctam disciplinam Christi in fidem recepimus,
esse Patrem Sapientiae; memento nos etiam hoc in
fidem accepisse, quod aeterno Patri sit aequalis quae
ab ipso genita est Sapientia. Unde nunc nihil quaerendum
est, sed inconcussa fide retinendum. Est
enim Deus, et vere summeque est. Quod jam non solum
indubitatum, quantum arbitror, fide retinemus,
sed etiam certa, quamvis adhuc tenuissima, forma
cognitionis attingimus; quod quaestioni susceptae sufficit,
ut caetera quae ad rem pertinent, explicare possimus:
nisi quid habes adversus ista quod opponas. <hi>E.</hi> 
 Ego vero incredibili omnino, et quam tibi verbis
explicare non possum, laetitia perfusus accipio ista,
et clamo esse certissima. Clamo autem voce interiore,
qua exaudiri cupio ab ipsa veritate, et illi inhaerere:
quod non solum bonum, sed etiam summum bonum,
et beatificum esse concedo.</p>
          </div3>
<div3>
            <head>40.</head>
            <p>
 <hi>A.</hi> Recte sane; etiam ego plurimum gaudeo.
Sed, quaeso te, numquid jam sapientes et
beati sumus? an adhuc tendimus eo, ut id nobis esse
proveniat? <hi>E.</hi> Eo nos potius tendere existimo. <hi>A.</hi> 
Unde ergo ista comprehendis, quibus veris certisque
gaudere te clamas, et hoc ad sapientiam pertinere
concedis? an quisquam insipiens potest nosse sapientiam? <hi>E.</hi> 
 Quamdiu insipiens est, non potest. <hi>A.</hi> Tu
ergo jam sapiens es, aut nondum nosti sapientiam. <hi>E.</hi> 
 Non sum quidem adhuc sapiens, sed nec insipientem
me dixerim, in quantum novi sapientiam; quoniam
et certa sunt ista quae novi, et ad sapientiam
pertinere, negare non possum. <hi>A.</hi> Dic, quaeso te,
nonne fateberis eum qui non est justus, injustum
esse; et qui non est prudens, imprudentem esse; et
qui non est temperans, intemperantem? an dubitari
de his aliquid potest? <hi>E.</hi> Fateor hominem, quando
<pb n="1263"/>
justus non est, injustum esse; hoc etiam de prudente
et temperante responderim. <hi>A.</hi> Cur ergo et quando
sapiens non est, non sit insipiens? <hi>E.</hi> Hoc quoque
fateor, quando quisque sapiens non est, eum esse
insipientem. <hi>A.</hi> Nunc ergo tu quid horum es? <hi>E.</hi> 
Quodlibet horum me appelles, nondum audeo me
dicere sapientem; et ex iis quae concessi, video esse
consequens ut me insipientem non dubitem dicere. <hi>A.</hi> 
 Novit ergo insipiens sapientiam. Non enim, sicut
jam dictum est, certus esset velle se esse sapientem,
idque oportere, nisi notio sapientiae menti ejus inhaereret,
sicut earum rerum de quibus singillatim interrogatus
respondisti, quae ad ipsam sapientiam pertinent,
quarum cognitione laetatus es. <hi>E.</hi> Ita est ut dicis.
</p>
          </div3>
        </div2>

<div2>
          <head>CAPUT XVI.-- <hi>Sapientia studiosis sui inquisitoribus sese in via ostendit, numeris videlicet cuique rei impressis.</hi> </head>
<div3>
            <head>41.</head>
            <p>
 <hi>A.</hi> Quid igitur aliud agimus cum studemus esse
sapientes, nisi ut quanta possumus alacritate, ad id
quod mente contingimus, totam animam nostram
quodammodo colligamus, et ponamus ibi, atque stabiliter
infigamus; ut non jam privato suo gaudeat
quod implicavit rebus transeuntibus, sed exuta omnibus
temporum et locorum affectionibus apprehendat
id quod unum atque idem semper est? Sicut enim tota
vita corporis est anima, sic beata vita animae Deus
est. Quod dum agimus, donec peragamus, in via sumus.
Et quod istis veris et certis bonis, quamvis adhuc
in hoc tenebroso itinere coruscantibus, gaudere
concessum est, vide utrum hoc sit quod scriptum est
de sapientia, quid agat cum amatoribus suis cum ad
eam veniunt, et eam quaerunt: dictum est enim, <hi>In
viis ostendet se illis hilariter, et omni providentia occurret
illis <note>(Sap. VI, 17)</note>
            </hi>. Quoquo enim te verteris, vestigiis
quibusdam, quae operibus suis impressit, loquitur
tibi, et te in exteriora relabentem, ipsis exteriorum
formis intro revocat; ut quidquid te delectat in corpore,
et per corporeos illicit sensus, videas esse numerosum,
et quaeras unde sit, et in teipsum redeas,
atque intelligas te id quod attingis sensibus corporis,
probare aut improbare non posse, nisi apud te habeas
quasdam pulchritudinis leges, ad quas referas quaeque
pulchra sentis exterius.</p>
          </div3>
<div3>
            <head>42.</head>
            <p>
 Intuere coelum et terram et mare, et quaecumque
in eis vel desuper fulgent, vel deorsum
repunt vel volant vel natant; formas habent, quia
numeros habent: adime illis haec, nihil erunt. A
quo ergo sunt, nisi a quo numerus; quandoquidem
in tantum illis est esse, in quantum numerosa esse?
Et omnium quidem formarum corporearum artifices
homines in arte habent numeros, quibus coaptant
opera sua: et tamdiu manus atque instrumenta
in fabricando movent, donec illud quod formatur foris,
ad eam quae intus est lucem numerorum relatum,
quantum potest impetret absolutionem, placeatque per
interpretem sensum interno judici supernos numeros
intuenti. Quaere deinde artificis ipsius membra quis
moveat; numerus erit: nam moventur etiam illa numerose.
Et si detrahas de manibus opus, et de animo
<pb n="1264"/>
intentionem fabricandi, motusque ille membrorum
ad delectationem referatur, saltatio vocabitur. Quaere
ergo quid in saltatione delectet; respondebit tibi
numerus: Ecce sum. Inspice jam pulchritudinem formati
corporis; numeri tenentur in loco. Inspice pulchritudinem
mobilitatis in corpore; numeri versantur
in tempore. Intra ad artem unde isti procedunt,
quaere in ea tempus et locum; nunquam erit, nusquam
erit; vivit in ea tamen numerus: nec ejus regio spatiorum
est, nec aetas dierum; et discendae arti tamen
cum se accommodant, qui se artifices fieri volunt,
corpus suum per loca et tempora movent, animum
vero per tempora: accessu quippe temporis peritiores
fiunt. Transcende ergo et animum artificis, ut numerum
sempiternum videas; jam tibi sapientia de
ipsa interiore sede fulgebit, et de ipso secretario veritatis:
quae si adhuc languidiorem aspectum tuum
reverberat, refer oculum mentis in illam viam, ubi
se ostendebat hilariter. Memento sane distulisse te
visionem quam fortior saniorque repetas.</p>
          </div3>
<div3>
            <head>43.</head>
            <p>
 Vae qui derelinquunt te ducem, et oberrant in
vestigiis tuis, qui nutus tuos pro te amant, et obliviscuntur
quid innuas, o suavissima lux purgatae mentis
sapientia! non enim cessas innuere nobis quae et
quanta sis; et nutus tui sunt omne creaturarum
decus. Et artifex enim quodammodo innuit spectatori
operis sui de ipsa operis pulchritudine, ne ibi totus
haereat, sed speciem corporis fabricati sic percurrat
oculis, ut in eum qui fabricaverit recurrat affectu.
Similes autem sunt hominibus, qui ea quae facis pro
te amant, qui cum audiunt aliquem facundum sapientem,
dum nimis suavitatem vocis ejus, et structuras
syllabarum apte locatarum avide audiunt, amittunt
sententiarum principatum, cujus illa verba tanquam
signa sonuerunt. Vae qui se avertunt a lumine tuo, et
obscuritati suae dulciter inhaerent! Tanquam enim
dorsum ad te ponentes, in carnali opere velut in umbra
sua defiguntur, et tamen etiam ibi quod eos delectat,
adhuc habent de circumfulgentia lucis tuae.
Sed umbra dum amatur, languidiorem facit oculum
animi, et invalidiorem ad perferendum conspectum
tuum. Propterea magis magisque homo tenebratur,
dum sectatur libentius quidquid infirmiorem tolerabilius
excipit. Ex quo incipit non posse videre quod
summe est, et malum putare quidquid fallit improvidum,
aut illicit indigum, aut captum excruciat,
cum ea pro merito patiatur aversionis suae, et quidquid
justum est, malum esse non possit.</p>
          </div3>
<div3>
            <head>44.</head>
            <p>
 Si ergo quidquid mutabile aspexeris, vel sensu
corporis, vel animi consideratione capere non potes,
nisi aliqua numerorum forma teneatur, qua detracta
in nihil recidat; noli dubitare, ut ista mutabilia non
intercipiantur, sed dimensis motibus, et distincta varietate
formarum, quasi quosdam versus temporum
peragant, esse aliquam formam aeternam et incommutabilem;
quae neque contineatur et quasi diffundatur
<pb n="1265"/>
locis, neque potendatur atque varietur temporibus, per
quam cuncta ista formari valeant, et pro suo genere
implere atque agere locorum ac temporum numeros.
</p>
          </div3>
        </div2>

<div2>
          <head>CAPUT XVII.-- <hi>Bonum et perfectio quaecumque ex Deo est.</hi> </head>
<div3>
            <head>45.</head>
            <p>
 Omnis enim res mutabilis, etiam formabilis sit
necesse est. Sicut autem mutabile dicimus quod mutari
potest, ita formabile quod formari potest appellaverim.
Nulla autem res formare seipsam potest:
quia nulla res potest dare sibi quod non habet; et
utique ut habeat formam, formatur aliquid. Quapropter
quaelibet res si quam habet formam, non ei opus
est accipere quod habet; si qua vero non habet formam,
non potest a se accipere quod non habet. Nulla
ergo res, ut diximus, formare se potest. Quid autem
amplius de mutabilitate corporis et animi dicamus?
superius enim satis dictum est. Conficitur itaque, ut
et corpus et animus forma quadam incommutabili et
semper manente formentur. Cui formae dictum est: <hi>Mutabis ea et mutabuntur; tu autem idem ipse es, et
anni tui non deficient 
 <note>(Psal. CI, 27, 28)</note>
            </hi>. Annos sine
defectu, pro aeternitate posuit prophetica locutio. De
hac item forma dictum est, quod in seipsa manens
innovet omnia <note>(Sap. VII, 27)</note>. Hinc etiam comprehenditur
omnia providentia gubernari. Si enim omnia
quae sunt, forma penitus subtracta nulla erunt, forma
ipsa incommutabilis, per quam mutabilia cuncta subsistunt,
ut formarum suarum numeris impleantur et
agantur, ipsa est eorum providentia: non enim ista
essent, si illa non esset. Intuens ergo et considerans
universam creaturam, quicumque iter agit ad
sapientiam, sentit sapientiam in via se sibi ostendere
hilariter, et in omni providentia occurrere sibi: et
tanto alacrius ardescit viam istam peragere, quanto
et ipsa via per illam pulchra est, ad quam exaestuat
pervenire.</p>
          </div3>
<div3>
            <head>46.</head>
            <p>
 Tu autem si praeter id quod est et non vivit, et
id quod est et vivit neque intelligit, et id quod est et
vivit et intelligit, inveneris aliquod aliud creaturarum
genus; tunc aude dicere aliquod bonum esse, quod
non sit ex Deo. Tria enim haec duobus etiam nominibus
enuntiari possunt, si appellentur corpus et vita:
quia et illa quae tantum vivit, neque intelligit, qualis
est pecorum, et haec quae intelligit, sicuti est hominum,
rectissime vita dicitur. Haec autem duo, id est,
corpus et vita, quae quidem creaturae deputantur
(nam et Creatoris ipsius vita dicitur, et ea summa vita
est): istae igitur duae creaturae corpus et vita quoniam
formabilia sunt, sicuti superius dicta docuerunt,
amissaque omnino forma in nihilum recidunt, satis
ostendunt se ex illa forma subsistere, quae semper
ejusmodi est. Quamobrem quantacumque bona, quamvis
magna, quamvis minima, nisi ex Deo esse non
possunt. Quid enim majus in creaturis quam vita intelligens,
aut quid minus potest esse quam corpus?
Quae quantumlibet deficiant, et eo tendant ut non
sint, tamen aliquid formae illis remanet, ut quoquo
modo sint. Quidquid autem formae cuipiam rei deficienti
remanet; ex illa forma est quae nescit deficere,
<pb n="1266"/>
motusque ipsos rerum deficientium vel proficientium
excedere numerorum suorum leges non sinit. Quidquid
igitur laudabile advertitur in rerum natura,
sive exigua sive ampla laude dignum judicetur, ad excellentissimam
et ineffabilem laudem referendum est
Conditoris: nisi quid habes ad haec.
</p>
          </div3>
        </div2>

<div2>
          <head>CAPUT XVIII.-- <hi>Libera voluntas tametsi ad malum usum converti possit, in bonis numeranda est.</hi> </head>
<div3>
            <head>47.</head>
            <p>
 <hi>E.</hi> Satis mihi persuasum esse fateor, et quemadmodum
manifestum fiat, quantum in hac vita atque
inter tales, quales nos sumus, potest, Deum esse, et
ex Deo esse omnia bona: quandoquidem omnia quae
sunt, sive quae intelligunt et vivunt et sunt, sive quae
tantum vivunt et sunt, sive quae tantum sunt, ex Deo
sunt. Nunc jam tertiam quaestionem videamus, utrum
expediri possit, inter bona esse numerandam liberam
voluntatem. Quo demonstrato, sine dubitatione concedam
Deum dedisse nobis eam, darique oportuisse. <hi>A.</hi> 
 Bene meministi proposita, et secundam quaestionem
jam explicatam vigilanter animadvertisti: sed
videre debuisti etiam istam tertiam jam solutam.
Propterea quippe tibi videri dixeras, dari non debuisse
liberum voluntatis arbitrium, quod eo quisque
peccat. Cui sententiae tuae cum ego intulissem, recte
fieri non posse, nisi codem libero voluntatis arbitrio,
atque ad id potius hoc Deum dedisse asseverarem;
respondisti liberam voluntatem ita nobis dari debuisse,
ut justitia data est, qua nemo nisi recte potest
uti. Quae responsio tua in tantos circuitus disputationis
nos ire compulit, quibus tibi probaremus et
majora et minora bona non esse nisi ex Deo. Quod
non tam dilucide ostendi posset, nisi prius adversus
opiniones impiae stultitiae, qua dicit insipiens in corde
suo, <hi>Non est Deus <note>(Psal. XIII, 1)</note>
            </hi>, qualiscumque de re
tanta pro modulo nostro inita ratio, eodem ipso Deo
in tam periculoso itinere nobis opitulante, in aliquid
manifestum intenderetur. Quae duo tamen, id est,
Deum esse, et omnia bona ex ipso esse, quanquam
inconcussa fide etiam antea tenerentur, sic tamen tractata
sunt, ut hoc quoque tertium, inter bona esse
numerandam liberam voluntatem, manifestissime appareat.</p>
          </div3>
<div3>
            <head>48.</head>
            <p>
 Jam enim superiore disputatione patefactum
est, constititque inter nos, naturam corporis inferiore
gradu esse quam animi naturam, ac per hoc animum
majus bonum esse quam corpus. Si ergo in corporis
bonis invenimus aliqua quibus non recte uti homo
possit, nec tamen propterea dicimus non ea dari debuisse,
quoniam esse confitemur bona; quid mirum
si et in animo sunt quaedam bona, quibus etiam non
recte uti possimus, sed quia bona sunt, non potuerunt
dari nisi ab illo a quo sunt omnia bona? Vides enim
quantum boni desit corpori cui desunt manus, et tamen
manibus male utitur qui eis operatur vel saeva
vel turpia. Sine pedibus aliquem si aspiceres, fatereris
deesse integritati corporis plurimum bonum; et
tamen eum qui ad nocendum cuipiam, vel seipsum
dehonestandum pedibus uteretur, male uti pedibus
<pb n="1267"/>
non negares. Oculis hanc lucem videmus, formasque
internoscimus corporum; idque et speciosissimum
est in nostro corpore, unde in fastigio quodam
dignitatis haec membra locata sunt; et ad salutem
tuendam, multaque alia vitae commoda refert usus
oculorum: oculis tamen plerique pleraque agunt turpiter,
et eos militare cogunt libidini. Et vides quantum
bonum desit in facie, si oculi desint: cum autem
adsunt, quis hos dedit, nisi bonorum omnium
largitor Deus? Quemadmodum ergo ista probas in
corpore, et non intuens eos qui male his utuntur,
laudas illum qui haec dedit bona: sic liberam voluntatem
sine qua nemo potest recte vivere, oportet et
bonum, et divinitus datum, et potius eos damnandos
qui hoc bono male utuntur, quam eum qui dederit
dare non debuisse fatearis.</p>
          </div3>
<div3>
            <head>49.</head>
            <p>
 <hi>E.</hi> Prius ergo vellem ut mihi probares aliquod
bonum esse liberam voluntatem, et ego concederem
Deum illam dedisse nobis, quia fateor ex Deo omnia
bona esse. <hi>A.</hi> Itane tandem non probavi tibi tanto molimine
superioris disputationis, cum omnem speciem
formamque corporis a summa omnium rerum forma,
id est a veritate, subsistere fatereris, et bonum esse
concederes? Nam et capillos nostros numeratos esse,
ipsa in Evangelio loquitur Veritas <note>(Matth. X, 30)</note>. De
numeri autem summitate, et a fine usque ad finem
pertendente potentia, quae locuti fuerimus, excidit tibi?
Quae igitur ista est tanta perversitas, capillos nostros
quamvis inter exigua et omnino abjectissima, tamen
inter bona numerare, nec invenire cui auctori tribuantur
nisi bonorum omnium conditori Deo, quia et
maxima et minima bona ab illo sunt, a quo est omne
bonum; et dubitare de libera voluntate, sine qua
recte vivi non posse concedunt, etiam qui pessime
vivunt? Et certe nunc responde, quaeso, quid tibi melius
esse videatur in nobis, sine quo recte vivi potest,
an sine quo recte vivi non potest. <hi>E.</hi> Jamjam parce,
quaeso; pudet caecitatis. Quis enim ambigat id longe
esse praestantius, sine quo recta vita nulla est? <hi>A.</hi> Jam
ergo tu negabis luscum hominem recte posse vivere? <hi>E.</hi> 
 Absit tam immanis amentia. <hi>A.</hi> Cum ergo in corpore
oculum concedas esse aliquod bonum, quo
amisso tamen ad recte vivendum non impeditur; voluntas
libera tibi videbitur nullum bonum, sine qua
recte nemo vivit?</p>
          </div3>
<div3>
            <head>50.</head>
            <p>
 Intueris enim justitiam, qua nemo male utitur.
Haec inter summa bona quae in ipso sunt homine numeratur,
omnesque virtutes animi quibus ipsa recta
vita et honesta constat. Nam neque prudentia, neque
fortitudine, neque temperantia male quis utitur: in
his enim omnibus, sicut in ipsa etiam quam tu commemorasti
justitia, recta ratio viget, sine qua virtutes
esse non possunt. Recta autem ratione male uti nemo
potest.
</p>
          </div3>
        </div2>

<div2>
          <head>CAPUT XIX.-- <hi>Bona magna, minima, et media. In mediis censetur libertas.</hi> </head>
<p>Ista ergo magna bona sunt: sed meminisse te oportet,
non solum magna, sed etiam minima bona non
esse posse, nisi ab illo a quo sunt omnia bona, hoc est
<pb n="1268"/>
Deo. Id enim superior disputatio persuasit, cui toties
tamque laetus assensus es. Virtutes igitur quibus recte
vivitur, magna bona sunt: species autem quorumlibet
corporum, sine quibus recte vivi potest, minima bona
sunt: potentiae vero animi sine quibus recte vivi non
potest, media bona sunt. Virtutibus nemo male utitur:
caeteris autem bonis, id est, mediis et minimis, non solum
bene, sed etiam male quisque uti potest. Et ideo
virtute nemo male utitur, quia opus virtutis est bonus
usus istorum, quibus etiam non bene uti possumus.
Nemo autem bene utendo male utitur. Quare abundantia
et magnitudo bonitatis Dei non solum magna, sed etiam
media et minima bona esse praestitit. Magis laudanda
est bonitas ejus in magnis quam in mediis, et magis
in mediis quam in minimis bonis: sed magis in omnibus
quam si non omnia tribuisset.</p>
<div3>
            <head>51.</head>
            <p>
 <hi>E.</hi> Assentior. Sed illud me movet, quoniam de
libera voluntate quaestio est, et videmus ipsam bene
uti caeteris vel non bene, quomodo et ipsa inter illa
quibus utimur numeranda sit. <hi>A.</hi> Quomodo omnia quae
ad scientiam cognoscimus, ratione cognoscimus, et
tamen etiam ipsa ratio inter illa numeratur quae ratione
cognoscimus. An oblitus es, cum quaereremus
quae ratione cognoscantur, confessum te fuisse etiam
rationem ratione cognosci? Noli ergo mirari si caeteris
per liberam voluntatem utimur, etiam ipsa libera voluntate
per eam ipsam uti nos posse; ut quodammodo
se ipsa utatur voluntas quae utitur caeteris, sicut seipsam
cognoscit ratio, quae cognoscit et caetera. Nam
et memoria non solum caetera omnia, quae meminimus
comprehendit; sed etiam quod non obliviscimur
nos habere memoriam, ipsa se memoria quodammodo
tenet in nobis, quae non solum aliorum, sed etiam
sui meminit, vel potius nos et caetera et ipsam per
ipsam meminimus.</p>
          </div3>
<div3>
            <head>52.</head>
            <p>
 Voluntas ergo quae medium bonum est, cum inhaeret
incommutabili bono, eique communi non proprio,
sicuti est illa de qua multum locuti sumus, et
nihil digne diximus, veritas; tenet homo beatam vitam:
eaque ipsa vita beata, id est animi affectio inhaerentis
incommutabili bono, proprium et primum
est hominis bonum. In eo sunt etiam virtutes omnes,
quibus male uti nemo potest. Nam haec quamvis magna
in homine et prima sint, propria tamen esse
uniuscujusque hominis, non communia, satis intelligitur.
Veritate enim atque sapientia, quae communis
est omnibus, omnes sapientes et beati fiunt, inhaerendo
illi. Beatitudine autem alterius hominis non fit
alter beatus; quia et cum eum imitatur ut sit, inde
appetit beatus fieri, unde illum factum videt, illa scilicet
incommutabili communique veritate. Neque
prudentia cujusquam fit prudens alius, aut fortis fortitudine,
aut temperans temperantia, aut justus justitia
hominis alterius quisquam efficitur; sed coaptando
animum illis incommutabilibus regulis luminibusque
virtutum, quae incorruptibiliter vivunt in ipsa veritate
sapientiaque communi, quibus et ille coaptavit et fixit
animum, quem istis virtutibus praeditum sibi ad imitandum
proposuit.
<pb n="1269"/>
</p>
          </div3>
<div3>
            <head>53. </head>
            <p>
Voluntas ergo adhaerens communi atque incommutabili
bono, impetrat prima et magna hominis
bona, cum ipsa sit medium quoddam bonum. Voluntas
autem aversa ab incommutabili et communi bono,
et conversa ad proprium bonum, aut ad exterius, aut
ad inferius, peccat. Ad proprium convertitur, cum
suae potestatis vult esse; ad exterius, cum aliorum
propria, vel quaecumque ad se non pertinent, cognoscere
studet; ad inferius, cum voluptatem corporis
diligit: atque ita homo superbus, et curiosus, et lascivus
effectus, excipitur ab alia vita, quae in comparatione
superioris vitae mors est; quae tamen regitur
administratione divinae providentiae, quae congruis sedibus
ordinat omnia, et pro meritis sua cuique distribuit.
Ita fit ut neque illa bona quae a peccantibus
appetuntur, ullo modo mala sint, neque ipsa voluntas
libera, quam in bonis quibusdam mediis numerandam
esse comperimus; sed malum sit aversio ejus ab incommutabili
bono, et conversio ad mutabilia bona:
quae tamen aversio atque conversio, quoniam non cogitur,
sed est voluntaria, digna et justa eam miseriae
poena subsequitur.
</p>
          </div3>
        </div2>

<div2>
          <head>CAPUT XX.-- <hi>Ex Deo non est motus ille, quo voluntas ab incommutabili bono avertitur.</hi> </head>
<div3>
            <head>54.</head>
            <p>
 Sed tu fortasse quaesiturus es, quoniam movetur
voluntas cum se avertit ab incommutabili bono ad
mutabile bonum, unde ei iste motus existat; qui profecto
malus est, tametsi voluntas libera, quia sine illa
nec recte vivi potest, in bonis numeranda sit. Si
enim motus iste, id est aversio voluntatis a Domino
Deo, sine dubitatione peccatum est, num possumus
auctorem peccati Deum dicere? Non erit ergo iste
motus ex Deo. Unde igitur erit? Ita quaerenti tibi, si
respondeam nescire me, fortasse eris tristior: sed tamen
vera responderim. Sciri enim non potest quod
nihil est. Tu tantum pietatem inconcussam tene, ut
nullum tibi bonum vel sentienti, vel intelligenti, vel
quoquo modo cogitanti occurrat quod non sit ex Deo.
Ita enim nulla natura occurrit quae non sit ex Deo.
<pb n="1270"/>
Omnem quippe rem ubi mensuram et numerum et
ordinem videris, Deo artifici tribuere ne cuncteris.
Unde autem ista penitus detraxeris, nihil omnino remanebit:
quia etsi remanserit aliqua formae alicujus
inchoatio, ubi neque mensuram neque numerum neque
ordinem invenias, quia ubicumque ista sunt,
forma perfecta est; oportet auferas etiam ipsam inchoationem
formae, quae tanquam materies ad perficiendum
subjacere videtur artifici. Si enim formae
perfectio bonum est, nonnullum jam bonum est et
formae inchoatio. Ita, detracto penitus omni bono,
non quidem nonnihil, sed omnino nihil remanebit.
Omne autem bonum ex Deo: nulla ergo natura est
quae non sit ex Deo. Motus ergo ille aversionis, quod
fatemur esse peccatum, quoniam defectivus motus est,
omnis autem defectus ex nihilo est, vide quo pertineat,
et ad Deum non pertinere ne dubites. Qui tamen
defectus quoniam est voluntarius, in nostra est
positus potestate. Si enim times illum, oportet ut nolis;
si autem nolis, non erit. Quid ergo securius quam
esse in ea vita, ubi non possit tibi evenire quod non
vis? Sed quoniam non sicut homo sponte cecidit, ita
etiam sponte surgere potest; porrectam nobis desuper
dexteram Dei, id est Dominum nostrum Jesum
Christum, fide firma teneamus, et exspectemus
certa spe, et charitate ardenti desideremus. Si quid
autem de origine peccati diligentius quaerendum adhuc
putas (nam omnino ego jam opus esse non arbitror):
si quid tamen putas, in aliam disputationem differendum
est. <hi>E.</hi> Sequor sane voluntatem tuam, ut in tempus
aliud, quod hinc moverit, differamus. Nam illud
tibi non concesserim, ut satis jam inde quaesitum
putes.
</p>
          </div3>
        </div2>
      </div1>

<div1>
        <head> <hi>LIBER TERTIUS.</hi> In quo quaeritur unde ille motus existat quo voluntas ab incommutabili bono deflectit; an secum invicem pugnent Dei praescientia de hominum peccatis, et hominum ipsorum in peccando libertas. Mox ostenditur nequaquam id Creatori deputandum quod in creatura ita fieri necesse est, ut voluntate peccantium fiat; et prorsus de creaturae, quae peccato obnoxia sit, productione ac supplicio laudandum esse Deum. Hinc ad originis vitia perducta disputatione declaratur quemadmodum ea haud injuste in Adae posteros demanent; utque propter haec ipsa immerito peccantes excusationem obtendant: deinceps vero difficultates nonnullae huc pertinentes enodantur.</head>
<div2>
          <head>CAPUT PRIMUM.-- <hi>Unde sit motus ille quo voluntas deflectit ab incommutabili bono.</hi> </head>
<div3>
            <head>1.</head>
            <p>
 <hi>E.</hi> Quoniam satis mihi manifestum est, inter
<pb n="1269"/>bona, et ea quidem non minima, numerandam esse
liberam voluntatem, ex quo etiam fateri cogimur eam
divinitus datam esse, darique oportuisse: jam si opportunum
existimas, cupio per te cognoscere unde
ille motus existat, quo ipsa voluntas avertitur a
communi atque incommutabili bono, et ad propria vel
<pb n="1270"/>
aliena vel infima, atque omnia commutabilia convertitur
bona. <hi>A.</hi> Quid enim opus est hoc scire? <hi>E.</hi> Quia
si ita data est, ut naturalem habeat istum motum, jam
necessitate ad haec convertitur; neque ulla culpa deprehendi
potest, ubi natura necessitasque dominatur. <hi>A.</hi> 
 Placetne tibi iste motus, an displicet? <hi>E.</hi> Displicet. <hi>A.</hi> 
 Reprehendis ergo eum. <hi>E.</hi> Utique reprehendo.
<pb n="1271"/> <hi>A.</hi> 
 Reprehendis igitur animi motum inculpabilem. <hi>E.</hi> 
 Inculpabilem animi motum non reprehendo, sed
nescio an ulla culpa sit, relicto incommutabili bono
ad commutabilia converti. <hi>A.</hi> Reprehendis ergo quod
nescis. <hi>E.</hi> Noli verbo premere: ita enim dixi, Nescio
an ulla culpa sit, ut intelligi voluerim sine dubio culpam
esse. Nam hoc verbo quod dixi, Nescio, satis
profecto irrisi dubitationem de re manifesta. <hi>A.</hi> Vide
quid sit certissima veritas, quae te coegit tam cito
oblivisci quod paulo ante dixisti. Si enim natura vel
necessitate iste motus existit, culpabilis esse nullo
pacto potest: tu vero esse culpabilem ita firmissime
tenes, ut dubitationem de hac re tam certa etiam irridendam
putaveris. Cur ergo tibi vel affirmandum,
vel certe cum aliqua dubitatione dicendum visum est,
quod perspicue falsum esse ipse convincis? Dixisti
enim: Si ita data est voluntas libera, ut naturalem
habeat istum motum, jam necessitate ad haec convertitur;
neque ulla culpa deprehendi potest, ubi natura
necessitasque dominatur. Nullo modo autem dubitare
debuisti non esse ita datam, quando istum motum
culpabilem esse non dubitas. <hi>E.</hi> Ego ipsum motum
culpabilem dixi, et ideo mihi displicere, et reprehendendum
esse dubitare non possum: animam vero quae
isto motu ab incommutabili bono ad commutabilia
detrahitur, nego esse culpandam, si ejus natura talis
est, ut eo necessario moveatur.</p>
          </div3>
<div3>
            <head>2.</head>
            <p>
 <hi>A.</hi> Cujus est iste motus, quem profecto culpandum
esse concedis? <hi>E.</hi> In animo eum video, sed cujus
sit nescio. <hi>A.</hi> Numquid negas eo motu animum moveri? <hi>E.</hi> 
 Non nego. <hi>A.</hi> Negas ergo motum quo movetur
lapis, motum esse lapidis? Neque enim illum dico
motum quo eum nos movemus, vel aliqua vi aliena
movetur, veluti cum in coelum jacitur, sed eum quo
ad terram nutu suo vergit et cadit. <hi>E.</hi> Non equidem
nego motum quo ita ut dicis inclinatur, et ima petit,
motum esse lapidis, sed naturalem. Si autem hoc
modo etiam illum motum habet anima, profecto etiam
ipse naturalis est; nec ex eo quod naturaliter movetur,
recte vituperari potest: quia etiamsi ad perniciem
movetur, naturae tamen suae necessitate compellitur.
Porro quia istum motum non dubitamus esse culpabilem,
omnimodo negandum est esse naturalem; et
ideo non est similis illi motui quo naturaliter movetur
lapis. <hi>A.</hi> Egimusne aliquid superioribus duabus
disputationibus? <hi>E.</hi> Egimus sane. <hi>A.</hi> Credo ergo meminisse
te, in prima disputatione satis esse compertum,
nulla re fieri mentem servam libidinis, nisi
propria voluntate <note>(supra, lib. 1, cap. 11, n. 21)</note>: nam
neque a superiore, neque ab aequali eam posse ad hoc
dedecus cogi, quia injustum est; neque ab inferiore,
quia non potest. Restat igitur ut ejus sit proprius iste
motus, quo fruendi voluntatem ad creaturam a Creatore
convertit: qui motus si culpae deputatur (unde
qui dubitat, irrisione dignus tibi visus est), non est
utique naturalis, sed voluntarius; in eoque similis est
illi motui quo deorsum versus lapis fertur, quod sicut
iste proprius est lapidis, sic ille animi: verumtamen
in eo dissimilis, quod in potestate non habet lapis
<pb n="1272"/>
cohibere motum quo fertur inferius; animus vero dum
non vult, non ita movetur, ut superioribus desertis
inferiora deligat; et ideo lapidi naturalis est ille
motus, animo vero iste voluntarius. Hinc est quod lapidem
si quis dicat peccare, quod pondere suo tendit
in infima, non dicam ipso lapide stolidior, sed profecto
demens judicatur: animum vero peccati arguimus,
cum eum convincimus superioribus desertis ad
fruendum inferiora praeponere. Propterea, quid opus
est quaerere unde iste motus existat, quo voluntas
avertitur ab incommutabili bono ad commutabile bonum,
cum eum nonnisi animi, et voluntarium, et ob
hoc culpabilem esse fateamur; omnisque de hac re
disciplina utilis ad id valeat, ut eo motu improbato
atque cohibito, voluntatem nostram ad fruendum
sempiterno bono, a lapsu temporalium convertamus
?</p>
          </div3>
<div3>
            <head>3.</head>
            <p>
 <hi>E.</hi> Video, et quodammodo tango, et teneo vera
esse quae dicis: non enim quidquam tam firme atque
intime sentio, quam me habere voluntatem, eaque me
moveri ad aliquid fruendum; quid autem meum dicam,
prorsus non invenio, si voluntas qua volo et nolo
non est mea: quapropter cui tribuendum est, si quid
per illam male facio, nisi mihi? Cum enim bonus Deus
me fecerit, nec bene aliquid faciam nisi per voluntatem,
ad hoc potius datam esse a bono Deo, satis apparet.
Motus autem quo huc aut illuc voluntas convertitur,
nisi esset voluntarius, atque in nostra positus
potestate, neque laudandus cum ad superiora, neque
culpandus homo esset cum ad inferiora detorquet
quasi quemdam cardinem voluntatis; neque omnino
monendus esset ut istis neglectis aeterna vellet adipisci,
atque ut male nollet vivere, vellet autem bene.
Hoc autem monendum non esse hominem, quisquis
existimat, de hominum numero exterminandus est.
</p>
          </div3>
        </div2>

<div2>
          <head>CAPUT II.-- <hi>Dei praescientia quomodo liberam voluntatem peccantibus non auferat, quaestio plurimos torquens.</hi> </head>
<div3>
            <head>4.</head>
            <p>
 Quae cum ita sint, ineffabiliter me movet, quomodo
fieri possit ut et Deus praescius sit omnium futurorum,
et nos nulla necessitate peccemus. Quisquis
enim dixerit aliter evenire posse aliquid quam Deus
ante praescivit, praescientiam Dei destruere insanissima
impietate molitur. Quapropter, si praescivit Deus peccaturum
esse primum hominem, quod necesse est
concedat mihi quisquis mecum omnium futurorum
praescium fatetur Deum; si ergo ita est, non dico non
eum faceret, bonum enim fecit, nec obesse quidquam
Deo posset peccatum ejus quem bonum ipse fecit:
imo in quo faciendo bonitatem suam ostenderat,
ostendit etiam in puniendo justitiam, et in liberando
misericordiam: non itaque dico, non eum faceret;
sed hoc dico, quoniam peccaturum esse praesciverat,
necesse erat id fieri, quod futurum esse praesciebat
Deus. Quomodo est igitur voluntas libera ubi tam inevitabilis
apparet necessitas?</p>
          </div3>
<div3>
            <head>5.</head>
            <p>
 <hi>A.</hi> Pulsasti vehementer: misericordia Dei adsit,
<pb n="1273"/>
aperiatque pulsantibus. Verumtamen maximam partem
hominum ista quaestione torqueri non ob aliud
crediderim, nisi quia non pie quaerunt, velocioresque
sunt ad excusationem, quam ad confessionem peccatorum
suorum. Alii enim nullam divinam providentiam
praeesse rebus humanis libenter opinantur, dumque
fortuitis committunt casibus et animos et corpora
sua, tradunt se feriendos et dilaniandos libidinibus,
divina judicia negantes, humana fallentes, eos a quibus
accusantur, fortunae patrocinio propulsare se putant;
quam tamen caecam effingere ac pingere consueverunt,
ut aut meliores ea sint a qua se regi
arbitrantur, aut se quoque cum eadem caecitate et
sentire ista fateantur et dicere. Nec enim talibus
absurde etiam conceditur casibus eos agere omnia,
quando agendo cadunt. Sed adversus hanc opinionem
plenam stultissimi ac dementissimi erroris, satis, ut
arbitror, secunda nostra sermoncinatione dissertum
est. Alii vero quanquam negare non audeant praesidere
humanae vitae providentiam Dei, malunt tamen
eam vel infirmam, vel injustam, vel malam nefario
errore credere, quam sua peccata pietate supplici
confiteri. Qui omnes si persuaderi sibi paterentur, ut
cum de optimo et justissimo et potentissimo cogitant,
bonitatem et justitiam et potentiam Dei longe majorem
superioremque esse crederent, quam quidquid
cogitatione concipiunt; considerantesque semetipsos,
gratias Deo se debere intelligerent, etiamsi aliquid
inferius eos voluisset esse quam sunt, omnibusque
ossibus et medullis conscientiae suae clamarent: <hi>Ego
dixi, Domine, miserere mei, cura animam meam, quia
peccavi tibi <note>(Psal. XL, 5)</note>
            </hi>: ita certis itineribus divinae
misericordiae in sapientiam ducerentur, ut neque inventis
rebus inflati, neque non inventis turbulenti, et
cognoscendo instructiores fierent ad videndum, et
ad quaerendum ignorando mitiores. Tibi vero cui jam
hoc persuasum esse non dubito, vide quam facile de
tam magna quaestione respondeam, cum mihi prior
interroganti pauca responderis.
</p>
          </div3>
        </div2>

<div2>
          <head>CAPUT III.-- <hi>Dei praescientia non efficit ut non libera voluntate peccemus.</hi> </head>
<div3>
            <head>6.</head>
            <p>
 Certe enim hoc te movet, et hoc miraris, quomodo
non sint contraria et repugnantia, ut et Deus praescius
sit omnium futurorum, et nos non necessitate, sed
voluntate peccemus. Si enim praescius est Deus, inquis,
peccaturum esse hominem, necesse est ut peccet:
si autem necesse est, non ergo est in peccando
voluntatis arbitrium, sed potius inevitabilis et fixa necessitas.
Qua ratiocinatione hoc videlicet ne conficiatur
times, ut aut Deus futurorum omnium praescius
impie negetur, aut si hoc negare non possumus, fateamur
non voluntate, sed necessitate peccari: an
aliquid aliud te movet? <hi>E.</hi> Nihil interim aliud. <hi>A.</hi> Res
ergo universas quarum Deus est praescius, non voluntate
sed necessitate fieri putas. <hi>E.</hi> Omnino ita puto.
<pb n="1274"/> <hi>A.</hi> 
 Expergiscere tandem, teque ipsum paululum intuere,
et dic mihi, si potes, qualem sis habiturus cras
voluntatem, utrum peccandi, an recte faciendi. <hi>E.</hi> Nescio. <hi>A.</hi> 
 Quid? Deum itidem nescire hoc putas? <hi>E.</hi> 
 Nullo modo id putaverim. <hi>A.</hi> Si ergo voluntatem
tuam crastinam novit, et omnium hominum, sive qui
sunt, sive qui futuri sunt, futuras praevidet voluntates,
multo magis praevidet quid de justis impiisque facturus
sit. <hi>E.</hi> Prorsus si meorum operum praescium Deum
dico, multo fidentius eum dixerim praescire opera
sua, et quid sit facturus certissime praevidere. <hi>A.</hi> Nonne
igitur caves ne tibi dicatur, etiam ipsum quaecumque
facturus est, non voluntate sed necessitate facturum,
si omnia quorum Deus praescius est, necessitate fiunt,
non voluntate? <hi>E.</hi> Ego cum dicerem necessitate universa
fieri quae Deus futura praescivit, ea sola intuebar
quae in creatura ejus fiunt, non autem quae in ipso:
non enim ea fiunt, sed sunt sempiterna. <hi>A.</hi> Nihil ergo
in sua creatura operatur Deus. <hi>E.</hi> Jam semel statuit
quemadmodum feratur ordo ejus universitatis quam
condidit; neque enim aliquid nova voluntate administrat. <hi>A.</hi> 
 Numquid neminem beatum facit? <hi>E.</hi> Facit
vero. <hi>A.</hi> Tunc utique facit, quando ille fit. <hi>E.</hi> Ita est. <hi>A.</hi> 
 Si igitur, verbi gratia, post annum beatus futurus
es, post annum te beatum facturus est. <hi>E.</hi> Etiam. <hi>A.</hi> 
 Jam ergo praescit hodie quod post annum facturus
est. <hi>E.</hi> Semper hoc praescivit: nunc quoque hoc eum
praescire consentio, si est ita futurum.</p>
          </div3>
<div3>
            <head>7.</head>
            <p>
 <hi>A.</hi> Dic, quaeso, num tu creatura ejus non es, aut
tua beatitudo non in te fiet? <hi>E.</hi> Imo et creatura ejus
sum, et in me fiet quod beatus ero. <hi>A.</hi> Non ergo voluntate
sed necessitate in te fiet beatitudo tua Deo faciente. <hi>E.</hi> 
 Voluntas illius mihi est necessitas. <hi>A.</hi> Tu
itaque invitus beatus eris. <hi>E.</hi> Mihi si esset potestas ut
essem beatus, jam profecto essem: volo enim etiam
nunc, et non sum, quia non ego, sed ille me beatum
facit. <hi>A.</hi> Optime de te veritas clamat. Non enim posses
aliud sentire esse in potestate nostra, nisi quod
cum volumus facimus. Quapropter nihil tam in nostra
potestate, quam ipsa voluntas est. Ea enim prorsus
nullo intervallo, mox ut volumus praesto est.
Et ideo recte possumus dicere, Non voluntate senescimus,
sed necessitate; aut, non voluntate morimur,
sed necessitate; et si quid aliud hujusmodi: non voluntate
autem volumus, quis vel delirus audeat dicere?
Quamobrem, quamvis praesciat Deus nostras voluntates
futuras, non ex eo tamen conficitur ut non voluntate
aliquid velimus. Nam et de beatitudine quod dixisti,
non abs teipso beatum fieri, ita dixisti, quasi hoc
ego negaverim: sed dico, cum futurus es beatus, non
te invitum, sed volentem futurum. Cum igitur praescius
Deus sit futurae beatitudinis tuae, nec aliter aliquid
fieri possit quam ille praescivit, alioquin nulla
praescientia est; non tamen ex eo cogimur sentire,
<pb n="1275"/>
quod absurdissimum est et longe a veritate seclusum,
non te volentem beatum futurum. Sicut autem voluntatem
beatitudinis, cum esse coeperis beatus, non tibi
aufert praescientia Dei, quae hodieque de tua futura
beatitudine certa est: sic etiam voluntas culpabilis, si
qua in te futura est, non propterea voluntas non erit,
quoniam Deus eam futuram esse praescivit.</p>
          </div3>
<div3>
            <head>8.</head>
            <p>
 Attende enim, quaeso, quanta caecitate dicatur,
Si praescivit Deus futuram voluntatem meam, quoniam
nihil aliter potest fieri quam praescivit, necesse est ut
velim quod ille praescivit: si autem necesse est, non
jam voluntate, sed necessitate id me velle fatendum
est. O stultitiam singularem! Quomodo ergo non potest
aliud fieri quam praescivit Deus, si voluntas non
erit, quam voluntatem futuram ille praesciverit? Omitto
illud aeque monstruosum, quod paulo ante dixi
eumdem hominem dicere, Necesse est ut ita velim,
qui necessitate supposita auferre nititur voluntatem.
Si enim necesse est ut velit, unde volet cum voluntas
non erit? Quod si non hoc modo dixerit, sed dixerit se,
quia necesse est ut velit, ipsam voluntatem in potestate
non habere; occurretur ex eo quod ipse dixisti,
cum quaererem utrum invitus beatus futurus sis: respondisti
enim quod jam esses beatus, si potestas esset
in te; velle enim te, sed nondum posse dixisti. Ubi
ego subjeci de te clamasse veritatem: non enim negare
possumus habere nos potestatem, nisi dum nobis
non adest quod volumus; dum autem volumus, si voluntas
ipsa deest nobis, non utique volumus. Quod si
fieri non potest ut dum volumus non velimus, adest
utique voluntas volentibus; nec aliud quidquam est
in potestate, nisi quod volentibus adest. Voluntas igitur
nostra nec voluntas esset, nisi esset in nostra potestate.
Porro, quia est in potestate, libera est nobis.
Non enim est nobis liberum, quod in potestate non habemus,
aut potest non esse quod habemus. Ita fit ut
et Deum non negemus esse praescium omnium futurorum,
et nos tamen velimus quod volumus. Cum enim
sit praescius voluntatis nostrae, cujus est praescius
ipsa erit. Voluntas ergo erit, quia voluntatis est praescius.
Nec voluntas esse poterit, si in potestate non
erit. Ergo et potestatis est praescius. Non igitur per
ejus praescientiam mihi potestas adimitur, quae propterea
mihi certior aderit, quia ille cujus praescientia
non fallitur, adfuturam mihi esse praescivit. <hi>E.</hi> Ecce
jam non nego ita necesse esse fieri quaecumque praescivit
Deus, et ita eum peccata nostra praescire, ut
maneat tamen nobis voluntas libera, atque in nostra
posita potestate.
</p>
          </div3>
        </div2>

<div2>
          <head>CAPUT IV.-- <hi>Deus praenoscens non cogit ad peccandum, atque adeo peccata juste punit.</hi> </head>
<div3>
            <head>9.</head>
            <p>
 <hi>A.</hi> Quid ergo te movet? an forte oblitus quid
prima nostra disputatio peregerit, negabis nullo cogente,
aut superiore, aut inferiore, aut aequali, sed ea
nos voluntate peccare? <hi>E.</hi> Nihil horum prorsus audeo
negare: sed tamen, fateor, nondum video quomodo
sibi non adversentur haec duo, praescientia Dei de peccatis
<pb n="1276"/>
nostris, et nostrum in peccando liberum arbitrium.
Nam et justum Deum necesse est fateamur, et
praescium. Sed scire vellem qua justitia puniat peccata
quae necesse est fieri; aut quomodo non sit necesse
fieri quae futura esse praescivit; aut quomodo non Creatori
deputandum est, quidquid in ejus creatura fieri
necesse est.</p>
          </div3>
<div3>
            <head>10.</head>
            <p>
 <hi>A.</hi> Unde tibi videtur adversum esse liberum
arbitrium nostrum praescientiae Dei? quia praescientia
est, an quia Dei praescientia est? <hi>E.</hi> Quia Dei potius. <hi>A.</hi> 
 Quid ergo? si tu praescires peccaturum esse aliquem,
non esset necesse ut peccaret? <hi>E.</hi> Imo necesse esset
ut peccaret: non enim aliter esset praescientia mea, nisi
certa praescirem. <hi>A.</hi> Non igitur quia Dei praescientia
est, necesse est fieri quae praescierit, sed tantummodo
quia praescientia est; quae si non certa praenoscit,
utique nulla est. <hi>E.</hi> Consentio: sed quorsum ista? <hi>A.</hi> 
 Quia, nisi fallor, non continuo tu peccare cogeres,
quem peccaturum esse praescires; neque ipsa praescientia
tua peccare eum cogeret, quamvis sine dubio
peccaturus esset: non enim aliter id futurum esse
praescires. Sicut itaque non sibi adversantur haec duo,
ut tu praescientia tua noveris quod alius sua voluntate
facturus est; ita Deus neminem ad peccandum cogens,
praevidet tamen eos qui propria voluntate peccabunt.</p>
          </div3>
<div3>
            <head>11.</head>
            <p>
 Cur ergo non vindicet justus, quae fieri non cogit
praescius? Sicut enim tu memoria tua non cogis
facta esse quae praeterierunt; sic Deus praescientia
sua non cogit facienda quae futura sunt. Et sicut tu
quaedam quae fecisti meministi, nec tamen quae meministi
omnia fecisti; ita Deus omnia quorum ipse
auctor est praescit, nec tamen omnium quae praescit,
ipse auctor est. Quorum autem non est malus auctor,
justus est ultor. Hinc ergo jam intellige qua justitia
Deus peccata puniat, quia quae novit futura, non facit:
nam si propterea non debet retribuere supplicium
peccantibus, quia praevidet peccaturos, nec recte
facientibus debet praemia retribuere, quia et recte facturos
nihilominus praevidet. Imo vero fateamur et ad
praescientiam ejus pertinere ne quid eum lateat futurorum,
et ad justitiam, ut peccatum, quia voluntate
committitur, ita judicio ejus impune non fiat,
sicut praescientia non cogitur fieri.
</p>
          </div3>
        </div2>

<div2>
          <head>CAPUT V.-- <hi>Deus de creaturae etiam quae peccat miseriaeque obnoxia est productione laudandus.</hi> </head>
<div3>
            <head>12.</head>
            <p>
 Jam illud quod tertio loco posuisti, quomodo
non Creatori deputandum sit quidquid in ejus creatura
fieri necesse est; regula illa pietatis facile commonebit,
quam meminisse nos convenit, gratiarum
actionem nos debere Creatori nostro. Cujus profecto
largissima bonitas justissime laudaretur, etiamsi aliquo
inferiore creaturae gradu nos condidisset. Quamvis
enim anima nostra peccatis tabefacta sit, sublimior
est tamen et melior, quam si in hanc lucem visibilem
<pb n="1277"/>
verteretur. Et vides profecto de hujus lucis
eminentia, quantum laudent animae Deum etiam corporis
sensibus deditae. Quapropter non te jam moveat,
quod vituperantur animae peccatrices, ut dicas in
corde tuo melius fuisse si non essent. In sui enim comparatione
vituperantur, dum cogitatur quales essent,
si peccare noluissent. Institutor tamen earum Deus
praeclarissime pro humana facultate laudandus est,
non solum quoniam peccantes eas juste ordinat, sed
etiam quia tales instituit, ut etiam peccatis sordidatae,
nullo modo lucis corporalis dignitate superentur, de
qua tamen jure laudatur.</p>
          </div3>
<div3>
            <head>13.</head>
            <p>
 Illud quoque moneo caveas, ne forte non dicas
quidem melius fuisse ut non essent, sed dicas aliter
fieri eas debuisse. Quidquid enim tibi vera ratione melius
occurrerit, scias fecisse Deum tanquam bonorum
omnium conditorem. Non est autem vera ratio, sed
invida infirmitas, cum aliquid melius faciendum fuisse
cogitaveris, jam nihil aliud inferius velle fieri, tanquam
si perspecto coelo, nolles terram factam esse;
inique omnino. Recte enim reprehenderes, si praetermisso
coelo terram factam videres, quoniam diceres
ita eam fieri debuisse, sicuti posses cogitare coelum.
Cum ergo etiam illud ad cujus speciem volebas terram
perducere, factum esse perspiceres, non autem
hoc terram, sed coelum vocari; credo quod re meliore
non fraudatus, ut inferior quoque aliqua fieret
et terra esset, nequaquam invidere deberes. In qua
terra rursus secundum partes ejus tanta est varietas,
ut nihil quod ad terrae pertinet speciem cogitanti occurrat,
quod non in tota ejus mole Deus omnium conditor
fecerit. Namque a terra feracissima et amoenissima
usque ad salsissimam et infecundissimam, ita
gradatim per medias pervenitur, ut nullam reprehendere
audeas, nisi in comparatione melioris; atque ita
per omnes gradus laudis ascendas, ut quod summum
genus terrae inveneris, solum tamen esse nolis. Jam
vero inter totam terram et coelum quanta distantia est?
Interponuntur enim humida flabilisque natura: atque
ex his quatuor elementis aliae innumerabiles nobis,
numeratae autem Deo rerum species formaeque variantur.
Potest ergo esse aliquid in rerum natura,
quod tua ratione non cogitas. Non esse autem quod
vera ratione cogitas, non potest. Neque enim tu potes
aliquid melius in creatura cogitare, quod creaturae artificem
fugerit. Humana quippe anima naturaliter divinis
ex quibus pendet connexa rationibus, cum dicit,
Melius hoc fieret quam illud; si verum dicit, et
videt quod dicit, in illis quibus connexa est rationibus
videt. Credat ergo Deum fecisse quod vera ratione ab
eo faciendum fuisse cognovit, etiamsi hoc in rebus
factis non videt. Quia etiamsi coelum oculis videre
non posset, et tamen ratione vera tale aliquid faciendum
fuisse colligeret, credere debuit factum esse,
quamvis id oculis non videret. Non enim cogitatione
videret fuisse faciendum, nisi in iis rationibus quibus
facta sunt omnia. Quod autem ibi non est, tam nemo
potest veraci cogitatione videre, quam non est verum.
<pb n="1278"/>
</p>
          </div3>
<div3>
            <head>14. </head>
            <p>
In eo plerique homines errant, quia meliora
cum mente conspexerint, non in sedibus congruis ea
oculis quaerunt. Velut si quisquam perfectam rotunditatem
ratione comprehendens, stomachetur quod talem
in nuce non invenit, si nullum unquam corpus
rotundum praeter hujuscemodi poma conspexit. Nam
ita quidam cum ratione verissima videant meliorem
esse creaturam, quae quamvis habeat liberam voluntatem,
Deo tamen semper infixa, nunquam peccaverit;
intuentes peccata hominum, non ut peccare desinant,
sed quia facti sunt dolent, dicentes: Tales nos faceret,
ut semper incommutabili ejus veritate perfrui,
nunquam autem peccare vellemus. Non clament, non
succenseant: quia neque ipsos ideo coegit peccare,
quia fecit, quibus potestatem utrum vellent dedit; et
sunt tales quidam Angeli, qui neque peccaverunt unquam,
neque peccaturi sunt. Quamobrem si te delectat
creatura quae perseverantissima voluntate non
peccat, non est dubitandum quod eam peccanti recta
ratione praeponas: sed sicut eam tu cogitatione praeponis;
sic eam creator Deus ordinatione praeposuit.
Crede esse talem in superioribus sedibus, et in sublimitate
coelorum: quia si bonitatem Conditor praebuit
ad eam condendam cujus praevidit futura peccata,
nullo modo non praeberet eam bonitatem, ut creaturam
conderet quam peccaturam non esse praescivit.</p>
          </div3>
<div3>
            <head>15.</head>
            <p>
 Habet enim illa sublimis perpetuam beatitudinem
suam, in perpetuum fruens Creatore suo, quam
perpetua tenendae justitiae voluntate promeretur. Habet
deinde ordinem suum etiam ista peccatrix, amissa
in peccatis beatitudine, sed non dimissa recuperandae
beatitudinis facultate. Quae profecto superat eam quam
peccandi perpetua voluntas tenet: inter quam et illam
priorem permanentem in voluntate justitiae, haec
medietatem quamdam demonstrat, quae poenitendi humilitate
altitudinem suam recipit. Nam neque ab illa
creatura, quam praescivit Deus non solum peccaturam,
sed etiam in peccandi voluntate mansuram, abstinuit
largitatem bonitatis suae, ut eam non conderet.
Sicut enim melior est vel aberrans equus, quam lapis
propterea non aberrans, quia proprio motu et sensu
caret; ita est excellentior creatura quae libera voluntate
peccat, quam quae propterea non peccat, quia
non habet liberam voluntatem. Et sicut laudarem
vinum in suo genere bonum, de quo vino inebriatum
hominem vituperarem, et tamen eumdem hominem
jam vituperatum et adhuc ebrium, laudato illi vino,
de quo ebrius factus est, anteponerem: ita corporalia
creatura in suo gradu jure laudanda est; cum illi vituperandi
sint, qui ejus immoderato usu a veritatis
perceptione avertuntur; quamvis iidem rursus jam
perversi, et quodammodo temulenti, eidem creaturae
in ordine suo laudabili, cujus aviditate evanuerunt,
non jam merito vitiorum, sed adhuc naturae dignitate
praeferuntur.</p>
          </div3>
<div3>
            <head>16.</head>
            <p>
 Quia igitur omnis anima omni corpore est melior,
omnisque peccatrix anima quocumque ceciderit,
<pb n="1279"/>
nulla commutatione corpus efficitur, nec omnino illi
aufertur quod anima est, et ideo nullo pacto amittit
quod corpore est melior, in corporibus autem lux tenet
primum locum; consequens est ut primo corpori
anima extrema praeponatur, fierique possit ut corpori
alicujus animae aliquod aliud corpus anteferatur, ut
autem ipsi animae nullo modo. Cur ergo non laudetur
Deus, et ineffabili praedicatione laudetur, qui cum fecerit
eas quae in legibus essent justitiae permansurae,
fecit etiam alias animas, quas vel peccaturas, vel in
peccatis etiam perseveraturas esse praevidebat; cum
et tales adhuc meliores sint eis, quae quoniam nullum
habent rationale ac liberum voluntatis arbitrium, peccare
non possunt? Quae tamen adhuc etiam ipsae meliores
sunt, quam corporum quorumlibet quamlibet
splendidissimus fulgor, quem pro ipsius summi Dei
substantia quidam, quamvis cum magno errore, venerantur.
Quod si in ordine corporearum creaturarum
ab ipsis siderum choris usque ad numerum capillorum
nostrorum, ita gradatim bonarum rerum pulchritudo
contexitur, ut imperitissime dicatur, Quid est hoc?
utquid hoc? omnia enim ordine suo creata sunt:
quanto imperitius de quacumque anima dicitur, quae
ad quantamlibet sui decoris diminutionem defectumque
pervenerit, omnium corporum dignitatem sine
ulla dubitatione semper superabit?</p>
          </div3>
<div3>
            <head>17.</head>
            <p>
 Aliter enim aestimat ratio, aliter usus. Ratio
aestimat luce veritatis, ut recto judicio subdat minora
majoribus: usus autem consuetudine commoditatis
plerumque inclinatur, ut ea pluris aestimet quae veritas
minora esse convincit. Cum enim corpora coelestia
corporibus terrestribus magna differentia ratio praeponat,
quis tamen carnalium hominum non mallet,
vel plura deesse in coelo sidera, quam unam arbusculam
in agro suo, aut vaccam in armento? Sed sicut
aetate majores homines vel omnino contemnunt, vel
certe patienter corrigenda exspectant judicia parvulorum,
qui exceptis quibusdam quorum amore laetantur,
quemlibet hominum caeterorum mori malunt, quam
passerem suum; et multo magis si homo sit ille terribilis,
passer autem canorus et pulcher: ita ii qui provectu
animi ad sapientiam profecerunt, imperitos rerum
aestimatores cum invenerint Deum laudantes in
creaturis minoribus, qui eas carnalibus suis sensibus
accommodatius adhibent, in superioribus vero atque
melioribus partim eum non laudantes, minusve laudantes,
partim etiam vituperare aut emendare conantes,
partim non credentes quod earum ille sit conditor;
talium judicia vel omnino contemnere, si corrigere
nequeunt, vel donec corrigant, aequo animo tolerare
ac sustinere consuescant.
</p>
          </div3>
        </div2>

<div2>
          <head>CAPUT VI.-- <hi>Nemo vere dixerit se malle non esse quam miserum esse.</hi> </head>
<div3>
            <head>18.</head>
            <p>
 Quae cum ita se habeant, tantum abest a vero,
quod Creatori deputanda existimantur peccata creaturae,
<pb n="1280"/>
quamvis necesse est fiant quae ipse futura praescivit,
ut cum tu dixeris non te invenire quomodo non
ei deputetur quidquid in ejus creatura fieri necesse
est; ego contra non inveniam modum, neque inveniri
posse atque omnino non esse confirmem, quo ei deputetur
quidquid in ejus creatura ita fieri necesse est,
ut voluntate peccantium fiat. Si enim quis dixerit,
Non esse, quam miserum me esse mallem: respondebo,
Mentiris. Nam et nunc miser es, nec ob aliud mori
non vis, nisi ut sis: ita cum miser nolis esse, esse vis
tamen. Age igitur gratias ex eo quod es volens, ut
quod invitus es auferatur. Volens enim es, et miser
invitus es. Quod si ingratus es in eo quod esse vis,
jure cogeris esse quod non vis. Ex illo igitur quod
etiam ingratus habes quod vis, Creatoris laudo bonitatem:
ex illo autem quod pateris ingratus quod non
vis, ordinatoris laudo justitiam.</p>
          </div3>
<div3>
            <head>19.</head>
            <p>
 Si dixerit, Non ideo mori nolo, quod malim miser
esse quam omnino non esse, sed ne post mortem
miserior sim: respondebo, Si hoc injustum est, non
sic eris; si autem hoc justum est, laudemus eum cujus
legibus sic eris. Si dixerit, Unde praesumam quod
si hoc injustum est, non sic ero? respondebo, Quia si
eris in tua potestate, aut miser non eris, aut tu ipse te
injuste regendo, juste eris miser; aut volendo et non
valendo te juste regere, non eris in tua potestate, et
aut in nullius eris, aut in alterius: si in nullius, aut invitus,
aut volens: sed invitus esse nihil potes, nisi te
vis aliqua superaverit; porro nulla vi superari potest,
qui est in nullius potestate: si autem volens in nullius
eris potestate, ad hoc ratio recurrit, ut sis in tua; et
aut te injuste regendo juste miser sis; aut quoniam
quodlibet volens eris, habes adhuc unde gratias agas
bonitati Conditoris tui. Quod si in tua potestate non
eris, aut potentior profecto, aut infirmior te habebit
in potestate. Quod si infirmior, tua culpa, et justa
miseria: poteris enim infirmiorem superare si voles.
Si autem potentior te infirmiorem habebit in potestate,
nullo modo tam rectam ordinationem recte injustam
putabis. Verissime igitur dictum est: Si hoc
injustum est, non sic eris; si autem justum, laudemus
eum cujus legibus sic eris.
</p>
          </div3>
        </div2>

<div2>
          <head>CAPUT VII.-- <hi>Esse diligitur et a miseris, quia ab illo sunt qui summe est.</hi> </head>
<div3>
            <head>20.</head>
            <p>
 Si dixerit: Ideo magis volo vel miser esse, quam
omnino non esse, quia jam sum; si autem priusquam
essem possem consuli, eligerem non esse potius quam
ut essem miser. Nunc enim quod timeo non esse cum
miser sim, ad ipsam miseriam pertinet, qua non id
volo, quod velle deberem; magis enim non esse, quam
miser esse velle deberem. Nunc vero fateor me quidem
malle vel miserum esse quam nihil; sed tanto
stultius id volo, quanto miserius: tanto autem miserius,
quanto verius video non hoc me velle debuisse.
Respondebo: Cave potius ne hic erres, ubi te videre
verum putas. Nam si beatus esses, utique esse quam
non esse malles; et nunc miser cum sis, mavis tamen
esse vel miser quam omnino non esse, cum esse nolis
miser. Considera igitur, quantum potes, quam magnum
<pb n="1281"/>
bonum sit ipsum esse, quod et beati et miseri volunt.
Nam si hoc bene consideraveris, videbis te in tantum
esse miserum, in quantum non propinquas ei quod
summe est; in tantum autem putare melius esse, ut
quisque non sit quam ut miser sit, in quantum non vides
quod summe est: et ideo tamen te esse velle, quoniam
ab illo es qui summe est.</p>
          </div3>
<div3>
            <head>21.</head>
            <p>
 Si vis itaque miseriam fugere, ama in te hoc
ipsum, quia esse vis. Si enim magis magisque esse volueris,
ei quod summe est propinquabis: et gratias age
nunc quia es. Quamvis enim beatis sis inferior, superior
tamen es quam ea quae non habent vel beatitudinis
voluntatem; quorum tamen multa etiam a miseris
laudantur. Omnia tamen eo ipso quo sunt, jure laudanda
sunt; quia eo ipso quo sunt, bona sunt. Quanto
enim amplius esse amaveris, tanto amplius vitam
aeternam desiderabis, teque ita formari exoptabis, ut
affectiones tuae non sint temporales, de temporalium
rerum amoribus inustae et impressae: quae temporalia
et antequam sint non sunt, et cum sunt fugiunt, et cum
fugerint non erunt. Itaque cum futura sunt, nondum
sunt; cum autem praeterita sunt, jam non sunt. Quomodo
igitur tenebuntur ut maneant, quibus hoc est
incipere ut sint, quod est pergere ut non sint? Qui autem
amat esse, probat ista in quantum sunt, et amat
quod semper est. Et si variabatur in amore istorum,
munietur in illius; et si diffluebat in amore transeuntium,
in permanentis amore solidabitur, et stabit,
et obtinebit ipsum esse, quod volebat cum timebat non
esse, et stare non poterat irretitus amore fugientium.
Non igitur tibi displiceat, imo maxime placeat, quod
mavis esse vel miser, quam propterea miser non esse,
quia nihil eris. Huic enim exordio quo esse vis, si adjicias
magis magisque esse, consurgis atque exstrueris
in id quod summe est; atque ita te ab omni labe
cohibebis, qua transit ut non sit quod infime est, et
secum amantis vires subruit. Hinc fiet ut qui mavult
non esse, ne miser sit, quia non esse non potest, restet
ut miser sit. Qui autem plus amat esse quam odit miser
esse, adjiciendo ad id quod amat, quod odit excludat:
cum enim in suo genere perfecte esse coeperit, miser
non erit.
</p>
          </div3>
        </div2>

<div2>
          <head>CAPUT VIII.-- <hi>Non esse a nemine eligitur, ne quidem ab illis qui sibi necem consciscunt.</hi> </head>
<div3>
            <head>22.</head>
            <p>
 Nam illud vide quam absurde et inconvenienter
dicatur: Mallem non esse quam miser esse. Qui enim
dicit, Mallem hoc quam illud, eligit aliquid. Non esse
autem non est aliquid, sed nihil; et ideo nullo pacto
potes recte eligere, quando quod eligas non est. Dicis
velle te quidem esse, cum sis miser, sed non hoc
velle debuisse. Quid igitur velle debuisti? Non esse,
inquis, potius. Si hoc velle debuisti, hoc est melius;
quod autem non est, melius esse non potest: non ergo
id velle debuisti; veraciorque sensus est quo id non
vis, quam opinatio per quam te id velle debuisse arbitraris.
Deinde quod quisque recte eligit appetendum,
cum ad id pervenerit, necesse est melior fiat; melior
<pb n="1282"/>
autem esse non poterit, qui non erit: nemo igitur recte
potest eligere ut non sit. Neque enim moveri nos oportet
eorum judicio, qui urgente miseria sese interemerunt.
Aut enim eo confugerunt, ubi melius fore sibi
putarunt; et non est contrarium rationi nostrae, quoquo
modo putaverint: aut si nullos se futuros omnino
crediderunt, multo minus falsa electio nihil eligentium
commovebit. Quomodo enim sequar eligentem, a quo
si quaeram quid eligat, respondebit, Nihil? Nam qui
eligit non esse, profecto se nihil eligere, etiamsi hoc
nolit respondere, convincitur.</p>
          </div3>
<div3>
            <head>23.</head>
            <p>
 Verumtamen ut de hac tota re, si potero, dicam
quod sentio: nemo mihi videtur cum seipsum
necat, aut quolibet modo emori cupit, habere in sensu
quod post mortem non sit futurus; tametsi aliquantum
hoc in opinione habeat. Nam opinio aut in errore,
aut in veritate ratiocinantis est, vel credentis: sensus
autem aut consuetudine, aut natura valet. Posse autem
fieri ut aliud sit in opinione, aliud in sensu, vel ex hoc
cognoscere facile est, quod plerumque aliud faciendum
esse credimus, et aliud facere delectat. Et aliquando
veracior est sensus quam opinio, si illa de errore, ille
de natura est: velut cum aeger plerumque aqua frigida
conducibiliter delectatur, quam tamen credit, si biberit,
esse nocituram. Aliquando veracior opinio quam
sensus, si credit arti medicinae, obesse frigidam, cum
revera oberit, et tamen bibere delectet: aliquando
utrumque in veritate est, cum id quod prodest, non
solum ita creditur, sed etiam libet; aliquando utrumque
in errore, cum id quod nocet, et prodesse creditur,
et libere non desinit. Solet autem et recta opinio
pravam corrigere consuetudinem, et prava opinio rectam
depravare naturam: tanta vis est in dominatu
et principatu rationis. Cum ergo quisque credens
quod post mortem non erit, intolerabilibus tamen molestiis
ad totam cupiditatem mortis impellitur, et decernit
atque arripit mortem; in opinione habet errorem
omnimodae defectionis, in sensu autem naturale
desiderium quietis. Quod autem quietum est, non est
nihil; imo etiam magis est quam id quod inquietum
est. Inquietudo enim variat affectiones, ut altera alteram
perimat: quies autem habet constantiam, in qua
maxime intelligitur quod dicitur, est. Omnis itaque
ille appetitus in voluntate mortis, non ut qui moritur
non sit, sed ut requiescat intenditur. Ita cum errore
credat non se futurum, natura tamen quietus esse, hoc
est magis esse desiderat. Quapropter, sicut nullo pacto
fieri potest ut non esse aliquem libeat; ita nullo pacto
fieri oportet ut ex eo quod est quisque, bonitati Creatoris
ingratus sit.
</p>
          </div3>
        </div2>

<div2>
          <head>CAPUT IX.-- <hi>Peccantium animarum miseria confert ad perfectionem universi.</hi> </head>
<div3>
            <head>24.</head>
            <p>
 Si dixerit: Non erat tamen difficile aut laboriosum
omnipotenti Deo, ut omnia quaecumque fecit sic
<pb n="1283"/>
haberent ordinem suum, ut nulla creatura usque ad
miseriam perveniret; non enim hoc aut omnipotens
non potuit, aut bonus invidit. Respondebo, ordinem
creaturarum a summa usque ad infimam gradibus
justis ita decurrere, ut ille invideat qui dixerit, Ista non
esset; invideat etiam ille qui dixerit, Ista talis esset.
Si enim talem vult esse qualis est superior, jam illa
est, et tanta est ut adjici ei non oporteat, quia perfecta
est. Qui ergo dicit, Etiam ista talis esset, aut perfectae
superiori vult addere, et erit immoderatus et injustus;
aut istam vult interimere, et erit malus atque invidus.
Qui autem dixerit, Ista non esset, nihilominus erit
malus atque invidus, cum eam non vult esse, qua inferiorem
laudare adhuc cogitur. Velut si dicat, Non
esset luna, cum etiam lucernae claritatem longe inferiorem,
in suo tamen genere pulchram, et terrenis tenebris
esse decoram atque aptam nocturnis usibus,
atque in his omnibus pro suo modulo utique laudabilem
aut fateatur, aut stultissime vel contentiose neget.
Quomodo ergo recte dicere audebit, Luna non esset in
rebus, qui si diceret, Lucerna non esset, deridendum
se esse sentiret? Quod si non dicit, Luna non esset, sed
qualem solem videt, talem dicit lunam esse debuisse,
non intelligit nihil aliud se dicere quam, Non esset
luna, sed essent soles duo. In quo dupliciter errat,
quod rerum perfectioni et addere aliquid cupit, cum
desiderat alterum solem; et minuere, cum lunam vult
detrahi.</p>
          </div3>
<div3>
            <head>25.</head>
            <p>
 Hic fortasse dicat, ideo nihil se de luna conqueri,
quia splendor ejus ita minor est, ut miser non
sit; de animarum autem non obscuritate, sed miseria
se dolere. Sedulo cogitet, ita lunae splendorem non
esse miserum, ut nec splendor solis sit beatus. Quamvis
enim corpora coelestia sint, corpora sunt tamen
quantum ad lucem istam pertinet, quae per corporeos
oculos sentiri potest. Nulla autem corpora, quantum
ad sese attinet, vel beata possunt esse, vel misera;
quanquam beatorum aut miserorum corpora possint
esse. Sed de illis luminibus similitudo adhibita id docet,
ut quemadmodum corporum differentias contemplando,
videns alia clariora, injuste petis auferri quae
obscuriora conspexeris, aut clarioribus adaequari; sed
ad perfectionem universitatis referens omnia, quanto
magis minusve inter se clara sunt, tanto magis cernis
esse omnia; nec tibi occurrit perfecta universitas, nisi
ubi majora sic praesto sunt, ut minora non desint: sic
etiam differentias animarum cogites, in quibus hoc
quoque invenies, ut miseriam quam doles, ad id quoque
valere cognoscas, ut universitatis perfectioni nec
illae desint animae, quae miserae fieri debuerunt, quia
peccatrices esse voluerunt. Tantumque abest ut Deus
tales facere non debuerit, ut etiam caeteras creaturas
laudabiliter fecerit longe inferiores animis miseris.</p>
          </div3>
<div3>
            <head>26.</head>
            <p>
 Sed adhuc videtur minus intelligens quod dictum
est, habere quod contradicat. Dicit enim: Si universitatis
perfectionem complet etiam nostra miseria,
defuisset aliquid huic perfectioni, si beati semper
<pb n="1284"/>
essemus. Quapropter si ad miseriam nisi peccando
non pervenit anima, etiam peccata nostra necessaria
sunt perfectioni universitatis quam condidit Deus.
Quomodo ergo juste peccata punit, quae si defuissent,
creatura ejus plena et perfecta non esset? Hic respondetur,
non ipsa peccata vel ipsam miseriam perfectioni
universitatis esse necessaria, sec animas in quantum
animae sunt; quae si velint, peccant; si peccaverint,
miserae fiunt. Si enim peccatis earum detractis miseria
perseverat, aut etiam peccata praecedit, recte deformari
dicitur ordo atque administratio universitatis.
Rursus, si peccata fiant, et desit miseria, nihilominus
dehonestat ordinem iniquitas. Cum autem non peccantibus
adest beatitudo, perfecta est universitas. Cum
vero peccantibus adest miseria, nihilominus perfecta
est universitas. Quod autem ipsae non desunt animae,
quas vel peccantes sequitur miseria, vel recte facientes
beatitudo, semper naturis omnibus universitas
plena atque perfecta est. Non enim peccatum et supplicium
peccati naturae sunt quaedam, sed affectiones
naturarum, illa voluntaria, ista poenalis. Sed voluntaria
quae in peccato fit, turpis affectio est. Cui propterea
poenalis adhibetur, ut ordinet eam, ubi talem esse non
turpe sit, et decori universitatis congruere cogat, ut
peccati dedecus emendet poena peccati.</p>
          </div3>
<div3>
            <head>27.</head>
            <p>
 Hinc fit ut peccans creatura superior, a creaturis
inferioribus puniatur, quia illae tam sunt infimae,
ut ornari etiam a turpibus animis possint, atque ita
decori universitatis congruere. Quid enim tam magnum
in domo est quam homo? et quid tam abjectum et
infimum quam cloaca domus? Servus tamen in tali
peccato detectus, ut mundandae cloacae dignus habeatur,
ornat eam etiam turpitudine sua; et utrumque
horum, id est turpitudo servi, et mundatio cloacae,
jam conjunctum et redactum in quamdam sui generis
unitatem, ita dispositae domui coaptatur atque subtexitur,
ut ejus universitati ordinatissimo decore conveniat.
Qui tamen servus si peccare noluisset, non
defuisset domesticae disciplinae alia provisio, qua
necessaria mundarentur. Quid itaque tam infimum in
rebus quam corpus omne terrenum? Hanc tamen corruptibilem
carnem etiam peccatrix anima sic ornat,
ut ei speciem decentissimam praebeat, motumque vitalem.
Habitationi ergo coelesti talis anima non congruit
per peccatum, terrestri autem congruit per supplicium;
ut quodlibet elegerit, semper sit pulchra universitas
decentissimis partibus ordinata, cujus est conditor
et administrator Deus. Namque optimae animae cum
in infimis creaturis habitant, non eas ornant miseria
sua, quam non habent, sed usu earum bono. Si autem
peccatrices animae permittantur habitare in sublimibus
locis, inhonestum est; quia non conveniunt illis,
quibus nec bene uti possunt, nec ornamenti aliquid
conferunt.</p>
          </div3>
<div3>
            <head>28.</head>
            <p>
 Ideo quanquam orbis iste terrenus rebus corruptibilibus
deputatus sit, tamen servans quantum
potest imaginem superiorum, exempla nobis et indicia
quaedam demonstrare non cessat. Si enim bonum et
magnum aliquem virum, hortante honestatis officio,
<pb n="1285"/>
videamus ignibus, quantum ad corpus attinet, concremari;
non hoc vocamus poenam peccati, sed fortitudinis
et patientiae documentum, eumque magis
diligimus, cum foedissima corruptio corporea membra
ejus absumat, quam si nihil hujusmodi pateretur;
miramur quippe animi naturam mutabilitate corporis
non mutari. At vero crudelissimi latronis membra
cum tali supplicio confici aspicimus, approbamus ordinem
legum. Ornant ergo ambo illa tormenta; sed
ille merito virtutis, iste peccati. At si post illos ignes,
vel etiam ante illos, optimum virum illum commutatum
ad congruentiam coelestis habitationis ad sidera
videremus attolli, utique laetaremur. Si autem sceleratum
latronem, sive ante supplicium, sive post supplicium,
cum eadem malitia voluntatis ad sedem honoris
sempiternam levari videremus in coelum, quis non
offenderetur? Ita fit ut inferiores creaturas ambo
ornare potuerint, superiores autem unus illorum. Ex
quo admonemur advertere, mortalitatem carnis hujus
et primum hominem ornasse, ut peccato poena congrueret,
et Dominum nostrum, ut a peccato misericordia
liberaret. Non autem sicut justus potuit in ipsa
justitia permanens corpus habere mortale; ita iniquus
potest, dum iniquus est, ad immortalitatem pervenire
sanctorum, scilicet sublimem et angelicam; non eorum
angelorum, de quibus Apostolus ait, <hi>Nescitis quia
angelos sumus judicaturi <note>(I Cor. VI, 3)</note>
            </hi>; sed eorum de
quibus Dominus ait, <hi>Et erunt aequales Angelis Dei <note>(Luc. XX, 36)</note>
            </hi>.
Qui enim aequalitatem Angelorum desiderant
propter inanem gloriam suam, non ideo volunt
aequales esse Angelis, sed Angelos sibi. Itaque in tali
voluntate perseverantes, aequabuntur supplicio praevaricatoribus
angelis, potestatem suam potius quam
Dei omnipotentis diligentibus. Talibus enim ad sinistram
constitutis, quia non quaesierunt Deum per
humilitatis januam, quam in seipso Dominus Jesus
Christus ostendit, et immisericorditer superbeque
vixerunt, dicetur, <hi>Ite in ignem aeternum, qui praeparatus
est diabolo et angelis ejus <note>(Matth. XXV, 41)</note>
            </hi>.
</p>
          </div3>
        </div2>

<div2>
          <head>CAPUT X.-- <hi>Quo jure diabolus possederit hominem, et quo jure Deus hunc liberarit.</hi> </head>
<div3>
            <head>29.</head>
            <p>
 Cum enim duae sint origines peccatorum, una
spontanea cogitatione, alia persuasione alterius, quo
pertinere arbitror quod Propheta dicit: <hi>Ab occultis
meis munda me, Domine, et ab alienis parce servo tuo <note>(Psal. XVIII, 13, 14)</note>
            </hi>:
utrumque voluntarium est quidem.
Nam sicut propria cogitatione non peccat invitus,
ita dum consentit male suadenti, non utique nisi voluntate
consentit: sed tamen gravius est, non solum
nullo suadente propria cogitatione peccare, sed etiam
peccandum alteri per invidentiam dolumque suadere,
quam ad peccandum alterius suasione traduci. Servata
est ergo in utroque peccato justitia Domini punientis.
Nam et illud appensum est aequitatis examine, ut nec
ipsius diaboli potestati negaretur homo, quem sibi
male suadendo subjecerat. Iniquum enim erat ut ei
quem ceperat, non dominaretur. Nec fieri ullo modo
potest ut Dei summi et veri perfecta justitia, quae
usquequaque pertenditur, deserat etiam ordinandas
<pb n="1286"/>
ruinas peccantium. Et tamen quia minus peccaverat
homo quam diabolus, idipsum ei valuit ad reparandam
salutem, quod principi hujus mundi, partis rerum
scilicet hujus mortalis atque infimae, hoc est principi
omnium peccatorum, et praeposito mortis, usque ad
mortalitatem carnis addictus est. Ita enim conscientia
mortalitatis timidus, et a vilissimis et abjectissimis
bestiis vel etiam minutissimis, molestias atque interitum
reformidans, incertusque futurorum, et illicitas
cohibere laetitias, et maxime superbiam, cujus persuasione
dejectus est, et quo uno vitio misericordiae
medicina respuitur, frangere consuevit. Quid enim
tam opus habens misericordia quam miser? Et quid
tam indignum misericordia quam superbus miser?</p>
          </div3>
<div3>
            <head>30.</head>
            <p>
 Ex quo factum est ut illud Dei Verbum per
quod facta sunt omnia, et quo fruitur omnis angelica
beatitudo, usque ad miseriam nostram clementiam
suam porrigeret, et Verbum caro fieret, et habitaret
in nobis <note>(Joan. I, 3, 14)</note>. Sic enim posset panem Angelorum
homo manducare, nondum Angelis adaequatus,
si panis ipse Angelorum hominibus dignaretur
aequari. Nec sic descendit ad nos, ut illos desereret;
sed simul integer illis, integer nobis, illos intrinsecus
pascens per id quod Deus est, nos forinsecus admonens
per id quod nos sumus, idoneos facit per fidem,
quos per speciem pascat aequaliter. Quia enim rationalis
creatura Verbo illo tanquam optimo cibo suo pascitur;
humana autem anima rationalis est, quae mortalibus
vinculis peccati poena tenebatur, ad hoc diminutionis
redacta, ut per conjecturas rerum visibilium
ad intelligenda invisibilia niteretur: cibus rationalis
creaturae factus est visibilis, non commutatione naturae
suae, sed habitu nostrae, ut visibilia sectantes,
ad se invisibilem revocaret. Sic eum anima, quem
superbiens intus reliquerat, foris humilem invenit,
imitatura ejus humilitatem visibilem, et ad invisibilem
altitudinem reditura.</p>
          </div3>
<div3>
            <head>31.</head>
            <p>
 Atque Verbum Dei unicus Dei Filius, diabolum
quem semper sub legibus suis habuit et habebit,
homine indutus etiam homini subjugavit: nihil ei
extorquens violento dominatu, sed superans eum lege
justitiae; ut quoniam, femina decepta, et dejecto per
feminam viro, omnem prolem primi hominis tanquam
peccatricem legibus mortis, malitiosa quidem nocendi
cupiditate, sed tamen jure aequissimo vindicabat, tamdiu
potestas ejus valeret, donec interficeret justum,
in quo nihil dignum morte posset ostendere, non solum
quia sine crimine occisus est, sed etiam quia
sine libidine natus: cui subjugaverat ille quos ceperat,
ut quidquid inde nasceretur, tanquam suae arboris
fructus, prava quidem habendi cupiditate, sed tamen
non iniquo possidendi jure retineret. Justissime itaque
dimittere cogitur credentes in eum quem injustissime
occidit, ut et quod temporaliter moriuntur, debitum
exsolvant, et quod semper vivunt, in illo vivant,
qui pro eis quod non debebat exsolvit. Quibus autem
<pb n="1287"/>
infidelitatis perseverantiam persuasisset, juste secum
haberet in perpetua damnatione consortes. Ita factum
est ut neque diabolo per vim eriperetur homo, quem
nec ipse vi, sed persuasione ceperat: et qui juste plus
humiliatus est, ut serviret cui ad malum consenserat,
juste per eum cui ad bonum consensit liberaretur;
quia minus iste in consentiendo, quam ille in male
suadendo peccaverat.
</p>
          </div3>
        </div2>

<div2>
          <head>CAPUT XI.-- <hi>Creatura sive in justitia permansura, sive lapsura, ad ornamentum universi confert.</hi> </head>
<div3>
            <head>32.</head>
            <p>
 Naturas igitur omnes Deus fecit, non solum in
virtute atque justitia permansuras, sed etiam peccaturas;
non ut peccarent, sed ut essent ornaturae universum,
sive peccare, sive non peccare voluissent.
Si enim rebus deessent animae quae ipsum fastigium
ordinis in universa creatura sic obtinerent, ut si peccare
voluissent, infirmaretur et labefactaretur universitas,
magnum quiddam deesset creaturae: illud enim
deesset, quo remoto stabilitas rerum atque connexio
turbaretur. Tales sunt optimae, et sanctae, et sublimes
creaturae coelestium vel supercoelestium potestatum,
quibus solus Deus imperat; universus autem mundus
subjectus est. Sine istarum officiis justis atque perfectis
esse universitas non potest. Item, si deessent quae
sive peccarent, sive non peccarent, nihil universitatis
ordini minueretur, etiam sic plurimum deesset. Animae
sunt enim rationales, et illis superioribus officio quidem
impares, sed natura pares: quibus adhuc inferiores
sunt multi, et tamen laudabiles a summo Deo
constitutarum rerum gradus.</p>
          </div3>
<div3>
            <head>33.</head>
            <p>
 Illa ergo natura sublimioris officii est, quae non
solum si non esset, sed etiamsi peccaret, minueret
ordinem universitatis. Inferioris officii est ista, quae
tantummodo si non esset, non autem si peccaret, aliquid
minus haberet universitas. Illi data est potentia
omnia continendi officio proprio, quod rerum ordini
deesse non possit: nec ideo in bona voluntate
permanet, quia hoc accepit officium; sed ideo accepit,
quoniam ab illo qui dedit permansura praevisa est.
Nec tamen sua majestate continet omnia, sed inhaerendo
illius majestati, et ejus imperiis devotissime
obtemperando, a quo et per quem et in quo facta sunt
omnia. Huic autem datum est quidem non peccanti potentissimum
officium continendi omnia; non tamen
proprium, sed cum illa, tanquam ei quae peccatura
praecognita est. Habent sane spiritualia quaeque inter
se et conjunctionem sine cumulo, et sejunctionem
sine diminutione: ut neque adjuvaretur illa in actionis
suae facilitate, cum haec sibi conjungeretur; neque
difficilior illi actio fieret, si haec officium suum peccando
desereret. Non enim locis et mole corporum,
sed parilitate affectuum jungi, et disparilitate sejungi
possunt spirituales creaturae, quamvis corpora sua
quaeque possideant.</p>
          </div3>
<div3>
            <head>34.</head>
            <p>
 In corporibus autem inferioribus atque mortalibus
<pb n="1288"/>
post peccatum anima ordinata, regit corpus
suum, non omnimodo pro arbitrio, sed sicut leges
universitatis sinunt. Nec ideo tamen talis anima inferior
est corpore coelesti, cui corpori etiam corpora
terrena subjecta sunt. Pannosa quippe vestis damnati
servi multo est inferior veste bene meriti, et in honore
magno apud dominum constituti; sed ipse servus
melior est qualibet veste pretiosa, quia homo est.
Illa ergo inhaeret Deo, et in coelesti corpore, angelica
potestate, etiam terrestre corpus ornat et regit, sicut
jubet ille cujus nutum intuetur ineffabiliter. Ista
vero mortalibus membris onerata, vix hoc ipsum quo
premitur, administrat intrinsecus, et tamen ornat quantum
potest: caetera vero extrinsecus adjacentia, longe
infirmiore operatione extrinsecus afficit sicut potest.
</p>
          </div3>
        </div2>

<div2>
          <head>CAPUT XII.-- <hi>Gubernatio universi non turbaretur etiamsi angelica omnis creatura peccaret.</hi> </head>
<div3>
            <head>35.</head>
            <p>
 Unde colligitur non defuturum fuisse ornatum
congruentissimum infimae corporeae creaturae, etiamsi
ista peccare noluisset. Quoniam quae totum potest
regere, etiam partem regit; quae autem minus potest,
non continuo potest ampliora. Perfectus enim medicus
etiam scabiem sanat efficaciter; at non continuo
qui scabioso utiliter consulit, universae humanae valetudini
mederi potest. Et ratio quidem si certa conspicitur,
qua manifestum fiat esse oportuisse creaturam
quae nunquam peccaverit, nunquam peccatura
sit, etiam illud eadem ratio renuntiat a peccato illam
libera voluntate abstinere, neque coactam non peccare,
sed sponte. Verumtamen etiamsi peccaret (quanquam
non peccavit, sicut eam non peccaturam praescivit
Deus): tamen si etiam ipsa peccaret, sufficeret
Dei potestas ineffabilis potentiae ad regendam istam
universitatem, ut omnibus congrua et condigna retribuens,
nihil in toto imperio suo turpe atque indecorum
esse permitteret. Quia sive per nullas ad hoc
ipsum conditas potestates, si omnis angelica natura
ab ejus praeceptis peccando defecisset, majestate sua
 decentissime atque optime regeret omnia: nec sic
invidens creaturae spirituali ut esset; qui etiam corporalem
peccantibus quoque spiritualibus longe inferiorem,
tanta largitate bonitatis instituit, ut nullus sit
coelum terramque rationabiliter intuens, omnesque
naturas visibiles in suis generibus moderatas, formatas,
ordinatas, qui vel alium credat artificem omnium
esse quam Deum, vel non eum ineffabiliter laudandum
esse fateatur. Sive nulla est melior rerum ordinatio,
nisi potestas angelica naturae excellentia et
bonitate voluntatis in dispositione universitatis superemineat,
etiamsi omnes peccassent Angeli, nullam
inopiam facerent ad regendum imperium suum Creatori
Angelorum. Non enim vel bonitas ejus quasi aliquo
taedio, vel omnipotentia difficultate deficeret ad
creandos alios, quos in eis sedibus collocaret, quas
peccando alii deseruissent; aut creatura spiritualis
<pb n="1289"/>
quantilibet numeri, si pro suis meritis damnaretur,
angustare posset ordinem, qui convenienter et decenter
excipit quoscumque damnandos. Quacumque se
igitur consideratio nostra converterit, ineffabiliter
laudandum invenit Deum naturarum omnium conditorem
optimum, et administratorem justissimum.</p>
          </div3>
<div3>
            <head>36.</head>
            <p>
 Postremo, ut relinquamus contemplationem
pulchritudinis rerum iis qui eam divino munere videre
possunt, nec eos qui non possunt ad ineffabilia
contuenda verbis conemur adducere, et tamen propter
loquaces aut infirmos aut insidiosos homines
tantam quaestionem brevissima complexione peragamus.
</p>
          </div3>
        </div2>

<div2>
          <head>CAPUT XIII.-- <hi>Ex creaturae corruptione et ex vitii ejus vituperatione bonitas ipsius ostenditur.</hi> </head>
<p>Omnis natura quae minus bona fieri potest, bona
est; et omnis natura dum corrumpitur, minus bona fit.
Aut enim non ei nocet corruptio, et non corrumpitur;
aut si corrumpitur, nocet ei corruptio: et si nocet,
minuit aliquid de bono ejus, et eam minus bonam facit.
Nam si penitus eam privat omni bono, quidquid
ejus remanebit, jam corrumpi non poterit; quia nullum
erit bonum cujus ademptione possit nocere corruptio:
cui autem non potest nocere corruptio, non
corrumpitur. Porro natura quae non corrumpitur,
incorruptibilis est: erit ergo natura, quod absurdissimum
est dicere, corruptione facta incorruptibilis.
Quapropter quod verissime dicitur, omnis natura
in quantum natura est, bona est: quia si incorruptibilis
est, melior est quam corruptibilis; si autem
corruptibilis est, quoniam dum corrumpitur minus
bona fit, sine dubitatione bona est. Omnis autem
natura aut corruptibilis est, aut incorruptibilis. Omnis
ergo natura bona est: naturam voco quae et substantia
dici solet. Omnis igitur substantia aut Deus, aut
ex Deo; quia omne bonum aut Deus, aut ex Deo.</p>
<div3>
            <head>37.</head>
            <p>
 Quibus constitutis atque firmatis tanquam in
capite ratiocinationis nostrae, attende quid dicam.
Omnis natura rationalis, cum libero voluntatis arbitrio
condita, si manet in fruendo summo atque incommutabili
bono, procul dubio laudanda est; et omnis quae
tendit ut maneat, etiam ipsa laudanda est: omnis autem
quae non in eo manet, et non vult agere ut maneat,
in quantum ibi non est, et in quantum non id agit
ut ibi sit, vituperanda est. Si ergo laudatur rationalis
natura quae est facta, nemo dubitat laudandum esse
qui fecit; et si vituperatur, nemo dubitat ejus Conditorem
in ipsa ejus vituperatione laudari. Cum enim
propterea vituperamus hanc, quoniam summo et incommutabili
bono, id est Creatore suo frui non vult,
<pb n="1290"/>
illum sine ulla dubitatione laudamus. Quantum ergo
bonum, et quam vel ineffabiliter linguis omnibus, vel
ineffabiliter cogitationibus omnibus praedicandus et
honorandus est creator omnium Deus, sine cujus
laude nec laudari possumus, nec vituperari! Non
enim vituperari possumus quia in eo non manemus,
nisi quia magnum et summum et primum nostrum
bonum est manere in illo: unde autem hoc, nisi quia
ille ineffabile bonum est? Quid ergo inveniri potest in
nostris peccatis unde ille vituperetur, quando vituperatio
peccatorum nostrorum nulla est, nisi ille laudetur?</p>
          </div3>
<div3>
            <head>38.</head>
            <p>
 Quid, quod etiam in ipsis rebus quae vituperantur,
nullius vituperatur nisi vitium? Nullius autem
vituperatur vitium, nisi cujus natura laudatur. Aut
enim secundum naturam est quod vituperas; et non
est vitium, tuque magis emendandus es, ut recte vituperare
noveris, quam illud quod non recte vituperas;
aut si vitium est, ut recte vituperari possit, etiam
contra naturam sit necesse est. Omne quippe vitium,
eo ipso quo vitium est, contra naturam est. Si enim
naturae non nocet, nec vitium est; si autem quia nocet
ideo vitium est, ideo vitium est quia contra naturam
est. Quod si non suo, sed alieno vitio aliqua natura
corrumpitur, injuste vituperatur, et quaerendum est
utrum illa natura non corrumpatur vitio suo, cujus
vitio potuit aliena natura corrumpi. Sed quid est
aliud vitiari, nisi vitio corrumpi? Porro natura quae
non vitiatur, caret vitio: cujus autem vitio aliena
natura corrumpitur, habet utique vitium. Prior ergo
vitiosa est, et prior corrumpitur vitio suo, cujus vitio
alia quoque corrumpi potest. Ex quo colligitur,
contra naturam esse omne vitium, etiam ejus rei cujus
est vitium. Quapropter, quoniam in quacumque
re non vituperatur nisi vitium, ideo autem vitium est,
quia contra naturam ejus rei est cujus est vitium,
nullius rei recte vituperatur vitium, nisi cujus natura
laudatur. Non enim tibi recte in vitio displicet,
nisi quia vitiat quod in natura placet.
</p>
          </div3>
        </div2>

<div2>
          <head>CAPUT XIV.-- <hi>Non omnis corruptio vituperatione digna est.</hi> </head>
<div3>
            <head>39.</head>
            <p>
 Videndum est etiam illud, utrum vere dicatur
aliquam naturam naturae alterius vitio corrumpi, nullo
adjuncto vitio suo. Si enim natura quae accedit cum
vitio suo ad aliam corrumpendam, non in ea corruptibile
aliquid invenit, non eam corrumpit. Si autem invenit,
adjuncto ejus vitio corruptionem ejus operatur.
Potentior enim ab infirmiore si corrumpi nolit, non
corrumpitur: si autem velit, prius incipit suo vitio
corrumpi quam alieno. Aequalis autem ab aequali
nihilominus si corrumpi nolit, non potest. Nam quaecumque
natura cum vitio ad eam quae sine vitio est,
ut corrumpat accedit, eo ipso non accedit aequalis,
sed infirmior vitio suo. Si vero potentior invalidiorem
corrumpit, aut utriusque vitio fit, si utriusque prava
cupiditate fit; aut vitio potentioris, si naturae tanta
praestantia est, ut inferiorem quam corrumpit, etiam
vitiosa praecedat. Quis enim recte vituperaverit fructus
terrae, quod homines eis non utantur bene, corruptique
vitio suo, corrumpant eos abutendo ad luxuriam;
<pb n="1291"/>
cum tamen dubitare dementis sit praestantiorem potentioremque
esse hominis naturam etiam vitiosam,
quam non vitio as quasque fruges?</p>
          </div3>
<div3>
            <head>40.</head>
            <p>
 Potest etiam fieri ut aliquam inferiorem potentior
natura corrumpat, et hoc nullius earum vitio fiat:
siquidem vitium dicimus, quod vituperatione dignum
est. Quis autem vel frugalem hominem nihil aliud de
frugibus, quam supplementa naturae quaeritantem vituperare
audeat, aut easdem fruges quod usu ciborum
ejus corrumpantur? Talis enim nec usitate corruptio
dicitur, quia maxime vitii nomen solet esse corruptio.
Nam et illud in rebus facile animadverti potest, quod
plerumque in nullos usus explendae indigentiae suae
natura potentior inferiorem corrumpit, vel justitiae
ordine dum vindicat culpam; ex qua regula illud dictum
est ab Apostolo, <hi>Si quis templum Dei corruperit,
corrumpet illum Deus <note>(1 Cor. III, 17)</note>
            </hi>: vel ordine mutabilium
rerum sibi cedentium secundum leges congruentissimas
pro valentia cujusque partis universitati
datas. Neque enim si cujusquam oculos pro naturae
suae modulo ferendae lucis invalidos sol fulgore corrumpat,
aut ad explendam indigentiam sui luminis eos
commutare putandus est, aut id facere ullo vitio suo;
aut saltem ipsi oculi vituperandi sunt, quia et domino
suo cesserunt ut contra lucem aperirentur, et ipsi luci
ut corrumperentur. Omnium igitur corruptionum sola
quae vitiosa est corruptio recte vituperatur: caeterae
autem, aut ne corruptiones quidem dicendae sunt, aut
certe quia vitiosae non sunt, dignae vituperatione esse
non possunt. Nam et ipsa vituperatio, quod soli vitio
parata, id est apta et debita sit, inde traxisse vocabulum
creditur, ut vituperatio diceretur.</p>
          </div3>
<div3>
            <head>41.</head>
            <p>
 Vitium autem, dicere coeperam, non aliunde
malum est, nisi quia naturae adversatur ejus ipsius
rei cujus est vitium. Unde manifestum est hanc eamdem
rem cujus vitium vituperatur, natura esse laudabilem;
ita ut omnino hanc ipsam vituperationem vitiorum,
naturarum laudem esse fateamur, earum scilicet
quarum vitia vituperantur. Quia enim vitium naturae
adversatur, tantum additur malitiae vitiorum,
quantum naturarum integritati minuitur. Cum ergo
vituperas vitium, id profecto laudas cujus integritatem
desideras: cujus autem, nisi naturae integritatem?
Natura enim perfecta, non solum nulla vituperatione,
sed etiam laude in suo genere digna est. Quod ergo
perfectioni naturae deesse perspexeris, id vocas vitium,
satis tibi eam placere contestans, quam vituperatione
imperfectionis ejus velles esse perfectam.
</p>
          </div3>
        </div2>

<div2>
          <head>CAPUT XV.-- <hi>Defectus creaturae haud semper est culpabilis.</hi> </head>
<div3>
            <head>42.</head>
            <p>
 Si igitur vituperatio vitiorum ipsarum etiam,
quarum sunt vitia, naturarum decus dignitatemque
commendat, quanto magis Deus conditor omnium naturarum
etiam in earum vitiis laudandus est; cum et
hoc ab illo habeant quod naturae sunt, et in tantum vitiosae
sint, in quantum ab ejus qua factae sunt arte
<pb n="1292"/>
discedunt, et in tantum recte vituperentur, in quantum
earum vituperator artem qua factae sunt videt, ut hoc
in eis vituperet, quod ibi non videt! Et si ars ipsa
per quam facta sunt omnia, hoc est summa et incommutabilis
Sapientia Dei, vere summeque est, sicuti est,
respice quo tendat quidquid ab illa discedit. Qui tamen
defectus non esset vituperatione dignus, nisi esset
voluntarius. Attende enim, quaeso, utrum recte
vituperes quod ita est sicuti esse debuit: non opinor;
sed utique quod non ita est ut debuit. Nemo autem
debet, quod non accepit: et quisquis debet, cui debet,
nisi a quo accepit ut debeat? Nam et quae redduntur
translegando, ei redduntur qui translegaverat.
Et quod creditorum justis successoribus redditur,
ipsis utique redditur quibus isti jure succedunt. Aliter
non redditio, sed cessio vel admissio, vel si quid aliud
hujusmodi nominanda est. Quapropter omnia temporalia,
quae in hoc rerum ordine ita locata sunt, ut nisi
deficiant, non possint praeteritis futura succedere,
ut tota temporum in suo genere pulchritudo peragatur,
absurdissime dicimus non debere deficere. Quantum
enim acceperunt, tantum agunt, et tantum reddunt
ei cui debent quod sunt in quantumcumque sunt.
Qui enim dolet ea deficere, sermonem suum oportet
attendat, eum certe ipsum quod ista conqueritur, si
justum et a prudentia profectum esse arbitratur; cujus
sermonis quod ad sonum ejus attinet, si quis unam
particulam diligat, nec eam velit caeteris deficiendo
locum dare, quibus decedentibus et succedentibus totus
ille sermo contexitur, mirabilis dementiae judicabitur.</p>
          </div3>
<div3>
            <head>43.</head>
            <p>
 In iis igitur rebus quae ideo deficiunt, quia non
ultra esse acceperunt, ut suis temporibus omnia peragantur,
nemo defectum recte vituperat; quia nemo
potest dicere, Debuit permanere, cum acceptas metas
transire non posset. In creaturis autem rationabilibus,
quibus sive peccantibus sive non peccantibus, universalis
pulchritudo modis congruentissimis terminatur, aut
nulla peccata sunt, quod absurdissimum est dicere peccat
enim saltem, qui vel damnat quasi peccata quae
nulla sunt: aut non sunt vituperanda peccata, quod
nihilominus absurdum est; incipient quippe nec recte
facta laudari, et tota turbabitur humanae mentis intentio,
vitamque subvertet: aut vituperabitur factum quod
ita factum est ut debuit, et exsecrabilis insania, vel, ut
mitius loquar, error miserrimus orietur: aut si cogit
verissima ratio, sicuti cogit, ut et vituperentur peccata,
et quidquid recte vituperatur ideo vituperetur,
quia non est ita ut esse debuit; quaere quid debeat
natura peccatrix, et invenies recte factum; quaere
cui debeat, et invenies Deum. A quo enim accepit
posse recte facere cum velit, ab eo accepit ut sit
etiam misera si non fecerit, et beata si fecerit.</p>
          </div3>
<div3>
            <head>44.</head>
            <p>
 Quia enim nemo superat leges omnipotentis
Creatoris, non sinitur anima non reddere debitum.
Aut enim reddit bene utendo quod accepit, aut reddit
amittendo quo bene uti noluit. Itaque si non reddit
faciendo justitiam, reddet patiendo miseriam; quia
in utroque verbum illud debiti sonat. Hoc enim etiam
<pb n="1293"/>
modo dici potuit quod dictum est, Si non reddit faciendo
quod debet, reddet patiendo quod debet. Nullo
autem temporis intervallo ista dividuntur, ut quasi
alio tempore non faciat quod debet, et alio patiatur
quod debet, ne vel puncto temporis universalis pulchritudo
turpetur, ut sit in ea peccati dedecus sine decore
vindictae. Sed in futurum judicium servatur ad
manifestationem atque ad acerrimum sensum miseriae,
quidquid nunc occultissime vindicatur. Sicut
enim qui non vigilat, dormit; sic quisquis non facit
quod debet, sine intervallo patitur quod debet, quoniam
tanta est beatitudo justitiae, ut nemo ab ea
nisi ad miseriam possit abscedere. In omnibus ergo
defectibus, aut non acceperunt ultra esse quae deficiunt,
et nulla culpa est; sicut etiam cum sunt, quia
non acceperunt amplius esse quam sunt, nihilominus
nulla culpa est; aut nolunt esse, quod si vellent,
esse acceperunt; et quia bonum est, reatus est
si nolint.
</p>
          </div3>
        </div2>

<div2>
          <head>CAPUT XVI.-- <hi>Peccata nostra in Deum refundi nequeunt.</hi> </head>
<div3>
            <head>45.</head>
            <p>
 Deus autem nulli debet aliquid, quia omnia gratuito
praestat. Et si quisquam dicet ab illo aliquid deberi
meritis suis, certe ut esset, non ei debebatur.
Non enim erat cui deberetur. Et tamen, quod meritum
est converti ad eum ex quo es, ut ex ipso etiam
melior sis, ex quo habes ut sis? Quid ergo ei praerogas,
ut tanquam debitum poscas; quando si nolles ad
eum converti, nihil ei deesset, tibi autem ipse, sine
quo nihil esses, et ex quo ita es aliquid, ut nisi convertendo
te ad illum, reddideris ei quod ab ipso es,
non quidem nihil, sed miser tamen eris? Omnia ergo
illi debent, primo quidquid sunt, in quantum naturae
sunt: deinde quidquid melius possunt esse si velint,
quaecumque acceperunt ut velint; et quidquid oportet
eas esse. Ex eo igitur quod non accepit, nullus
reus est: ex eo vero quod non facit quod debet,
juste reus est. Debet autem, si accepit et voluntatem
liberam, et sufficientissimam facultatem.</p>
          </div3>
<div3>
            <head>46.</head>
            <p>
 Usque adeo autem dum non facit quisque quod
debet, nulla culpa est Conditoris, ut et laus sit, quoniam
quod debet patitur, et in eo ipso quod vituperatur
non faciendo quod debet, non nisi laudatur ille
cui debet. Si enim tu laudaris videndo quid facere
debeas, cum id non videas, nisi in illo qui est incommutabilis
Veritas; quanto magis ille qui et velle praecepit,
et posse praebuit, et non impune nolle permisit?
Si enim hoc debet quisque quod accepit, et sic
homo factus est, ut necessario peccet, hoc debet ut
peccet. Cum ergo peccat, quod debet facit. Quod si
scelus est dicere, neminem natura sua cogit ut peccet.
Sed nec aliena. Non enim quisquis dum
id quod non vult patitur, peccat. Nam si juste patitur,
<pb n="1294"/>
non in eo peccat quod patitur invitus, sed in eo
peccavit quod ita fecit volens, ut quod nollet jure pateretur.
Si autem injuste patitur, quomodo peccat?
Non enim injuste aliquid pati, sed injuste aliquid facere,
peccatum est. Quod si neque sua neque aliena
natura quis peccare cogitur, restat ut propria voluntate
peccetur. Quod si tribuere volueris Conditori,
peccantem purgabis, qui nihil praeter sui Conditoris instituta
commisit, qui si recte defenditur, non peccavit:
non est ergo quod tribuas Conditori. Laudemus
ergo Conditorem, si potest defendi peccator; laudemus,
si non potest. Si enim juste defenditur, non est
peccator: lauda ergo Creatorem. Si autem defendi
non potest, in tantum peccator est in quantum se a
Creatore avertit: lauda ergo Creatorem. Omnino igitur
non invenio, nec inveniri posse, et prorsus non
esse confirmo, quomodo tribuantur peccata nostra
creatori nostro Deo; quando et in ipsis eum laudabilem
invenio, non solum quod ea punit, sed etiam quod
tunc fiunt, cum ab ejus veritate receditur. <hi>E.</hi> Accipio
ista libentissime ac probo; et omnino verum esse
consentio, nullo modo fieri posse ut Creatori nostro
recte peccata nostra tribuantur.
</p>
          </div3>
        </div2>

<div2>
          <head>CAPUT XVII.-- <hi>Voluntas est prima causa peccandi.</hi> </head>
<div3>
            <head>47.</head>
            <p>
 Sed tamen scire vellem, si fieri posset, quare
illa natura non peccet, quam non peccaturam praescivit
Deus, et quare ista peccet, quae ab illo peccatura
praevisa est. Non enim jam puto, ipsa Dei praescientia
vel istam peccare, vel illam non peccare cogi.
Sed tamen si nulla causa esset, non ita dispertiretur
creatura rationalis, ut alia nunquam peccet, alia in
peccando perseveret, alia quasi media inter utramque
aliquando peccet, aliquando ad recte faciendum convertatur.
Quae causa in has tres partes eam distribuit?
Sed nolo mihi respondeatur, Voluntas: ego
enim causam quaero ipsius voluntatis. Non enim sine
causa nunquam vult illa peccare, nunquam ista non
vult, quaedam vero aliquando vult, aliquando non
vult, cum ejusdem generis omnes sint. Hoc solum
enim mihi videre videor, non sine causa esse istam
tripartitam voluntatem rationalis creaturae; sed quae
causa sit, nescio.</p>
          </div3>
<div3>
            <head>48.</head>
            <p>
 <hi>A.</hi> Quoniam voluntas est causa peccati, tu autem
causam ipsius voluntatis inquiris, si hanc invenire
potuero, nonne causam etiam ejus causae quae inventa
fuerit quaesiturus es? Et quis erit quaerendi
modus, quis finis percunctandi ac disserendi, cum te
ultra radicem quaerere nihil oporteat? Cave enim putes
quidquam potuisse dici verius quam id quod dictum
est, radicem omnium malorum esse avaritiam <note>(I Tim. VI, 10)</note>,
hoc est, plus velle quam sat est.
Tantum autem sat est, quantum sibi exigit naturae in
suo genere conservandae modus. Avaritia enim, quae
graece <foreign xml:lang="greek">φιλαργυρία</foreign> dicitur, non in solo argento vel in
nummis, unde magis nomen duxisse resonat; argento
enim nummi vel mixto argento frequentius apud veteres
fiebant: sed in omnibus rebus quae immoderate
cupiuntur intelligenda est, ubicumque omnino plus
vult quisque quam sat est. Haec autem avaritia cupiditas
<pb n="1295"/>
est; cupiditas porro improba voluntas est.
Ergo improba voluntas, malorum omnium causa
est. Quae si secundum naturam esset, conservaret
utique naturam, nec ei perniciosa esset, et ideo
non esset improba. Unde colligitur radicem omnium
malorum non esse secundum naturam; quod sufficit
adversus omnes qui volunt accusare naturas.
Tu autem si hujus radicis causam requiris, quomodo
erit ista radix omnium malorum? Illa enim erit quae
causa hujus est, quam cum inveneris, ut dixi, etiam
ipsius causam quaesiturus es, et quaerendi nullum habebis
modum.</p>
          </div3>
<div3>
            <head>49.</head>
            <p>
 Sed quae tandem esse poterit ante voluntatem
causa voluntatis? Aut enim et ipsa voluntas est; et a
radice ista voluntatis non receditur: aut non est voluntas;
et peccatum nullum habet. Aut igitur ipsa
voluntas est prima causa peccandi, aut nullum peccatum
est prima causa peccandi. Nec est cui recte
imputetur peccatum nisi peccanti. Non est ergo cui
recte imputetur nisi volenti: sed nescio cur aliud
te quaerere libeat. Deinde quaecumque illa causa est
voluntatis, aut justa profecto est, aut injusta. Si justa,
quisquis ei obtemperaverit non peccabit: si injusta,
non ei obtemperet, et non peccabit.
</p>
          </div3>
        </div2>

<div2>
          <head>CAPUT XVIII.-- <hi>An aliquis peccet in eo quod caveri non potest.</hi> </head>
<div3>
            <head>50.</head>
            <p>
 An forte violenta est et cogit invitum? Num
eadem toties replicaturi sumus? Reminiscere superiorum,
quae a nobis tam multa de peccato et voluntate
libera dicta sunt. Sed si laboriosum est omnia
mandare memoriae, hoc brevissimum tene. Quaecumque
ista causa est voluntatis, si non ei potest resisti,
sine peccato ei ceditur: si autem potest, non ei cedatur,
et non peccabitur. An forte fallit incautum? Ergo
caveat ne fallatur. An tanta fallacia est, ut caveri
omnino non possit? Si ita est, nulla peccata sunt. Quis
enim peccat in eo quod nullo modo caveri potest?
Peccatur autem: caveri igitur potest.</p>
          </div3>
<div3>
            <head>51.</head>
            <p>
 Et tamen etiam per ignorantiam facta quaedam
improbantur, et corrigenda judicantur, sicut in divinis
auctoritatibus legimus: ait enim Apostolus, <hi>Misericordiam
consecutus sum, quia ignorans feci <note>(I Tim.
I, 13)</note>
            </hi>; ait et propheta, <hi>Delicta juventutis et ignorantiae
meae ne memineris <note>(Psal. XXIV, 7)</note>
            </hi>. Sunt etiam necessitate
facta improbanda, ubi vult homo recte facere,
et non potest: nam unde sunt illae voces, <hi>Non enim
quod volo facio bonum, sed quod nolo malum, hoc ago;</hi> 
et illud, <hi>Velle adjacet mihi, perficere autem bonum non
invenio <note>(Rom. VII, 19)</note>
            </hi>; et illud, <hi>Caro concupiscit
adversus spiritum, spiritus autem adversus carnem: haec
enim invicem adversantur; ut non ea quae vultis faciatis</hi> 
<pb n="1296"/> <note>(Galat. V, 17)</note>?
Sed haec omnia hominum sunt, ex illa
mortis damnatione venientium: nam si non est ista
poena hominis, sed natura, nulla ista peccata sunt. Si
enim non receditur ab eo modo quo naturaliter factus
est, ita ut melius esse non possit, ea quae debet facit,
cum haec facit. Si autem bonus homo esset, si aliter
esset; nunc autem quia ita est, non est bonus, nec
habet in potestate ut bonus sit, sive non videndo qualis
esse debeat, sive videndo et non valendo esse,
qualem debere esse se videt: poenam istam esse quis
dubitet? Omnis autem poena si justa est, peccati poena
est, et supplicium nominatur: si autem injusta est
poena, quoniam poenam esse nemo ambigit, injusto
aliquo dominante homini imposita est. Porro quia de
omnipotentia Dei et justitia dubitare dementis est,
justa haec poena est, et pro peccato aliquo penditur.
Non enim quisquam injustus dominator aut surripere
hominem potuit, velut ignoranti Deo; aut extorquere
invito, tanquam invalidiori, vel terrendo vel confligendo,
ut hominem injusta poena cruciaret. Relinquitur
ergo ut haec justa poena de damnatione hominis
veniat.</p>
          </div3>
<div3>
            <head>52.</head>
            <p>
 Nec mirandum est quod vel ignorando non habeat
arbitrium liberum voluntatis ad eligendum quid
recte faciat: vel resistente carnali consuetudine, quae
violentia mortalis successionis quodammodo naturaliter
inolevit, videat quid recte faciendum sit, et velit,
nec possit implere. Illa est enim peccati poena justissima,
ut amittat quisque quo bene uti noluit, cum
sine ulla posset difficultate, si vellet. Id est autem, ut
qui sciens recte non facit, amittat scire quid rectum
sit; et qui recte facere, cum posset, noluit, amittat
posse cum velit. Nam sunt revera omni peccanti animae
duo ista poenalia, ignorantia et difficultas. Ex
ignorantia dehonestat error, ex difficultate cruciatus
affligit. Sed approbare falsa pro veris, ut erret invitus,
et resistente atque torquente dolore carnalis vinculi,
non posse a libidinosis operibus temperare, non
est natura instituti hominis, sed poena damnati. Cum
autem de libera voluntate recte faciendi loquimur, de
illa scilicet in qua homo factus est loquimur.
</p>
          </div3>
        </div2>

<div2>
          <head>CAPUT XIX.-- <hi>Peccantes ignorantiam et difficultatem transfusa in se ex Adae peccato vitia ne excusent.</hi> </head>
<div3>
            <head>53.</head>
            <p>
 Hic occurrit illa quaestio, quam inter se murmurantes
homines rodere consueverunt, qui quodlibet
aliud in peccando quam se accusare parati sunt. Dicunt
enim: Si Adam et Eva peccaverunt, quid nos
miseri fecimus, ut cum ignorantiae caecitate, et difficultatis
cruciatibus nasceremur, et primo erraremus
nescientes quid nobis esset faciendum; deinde ubi
nobis inciperent aperiri praecepta justitiae, vellemus
ea facere, et renitente carnalis concupiscentiae nescio
qua necessitate non valeremus? Quibus breviter respondetur
ut quiescant, et adversus Deum murmurare
desistant. Recte enim fortasse quererentur, si erroris
<pb n="1297"/>
et libidinis nullus hominum victor existeret: cum
vero ubique sit praesens, qui multis modis per creaturam
sibi Domino servientem aversum vocet, doceat
credentem, consoletur sperantem, diligentem adhortetur,
conantem adjuvet, exaudiat deprecantem; non
tibi deputatur ad culpam quod invitus ignoras, sed
quod negligis quaerere quod ignoras; neque illud quod
vulnerata membra non colligis, sed quod volentem
sanare contemnis: ista tua propria peccata sunt.
Nulli enim homini ablatum est scire utiliter quaeri
quod inutiliter ignoratur, et humiliter confitendam
esse imbecillitatem, ut quaerenti et confitenti ille subveniat,
qui nec errat dum subvenit, nec laborat.</p>
          </div3>
<div3>
            <head>54.</head>
            <p>
 Nam illud quod ignorans quisque non recte facit,
et quod recte volens facere non potest, ideo dicuntur
peccata, quia de peccato illo liberae voluntatis
originem ducunt: illud enim praecedens meruit ista
sequentia. Nam sicut linguam dicimus non solum
membrum quod movemus in ore dum loquimur, sed
etiam illud quod hujus membri motum consequitur,
id est formam tenoremque verborum, secundum quem
modum dicitur alia lingua graeca, alia latina: sic non
solum peccatum illud dicimus, quod proprie vocatur
peccatum, libera enim voluntate et ab sciente committitur;
sed etiam illud quod jam de hujus supplicio
consequatur necesse est. Sic etiam ipsam naturam
aliter dicimus, cum proprie loquimur, naturam hominis,
in qua primum in suo genere inculpabilis factus
est: aliter istam, in qua ex illius damnati poena, et
mortales et ignari et carni subditi nascimur; juxta
quem modum dicit Apostolus, <hi>Fuimus enim et nos naturaliter
filii irae, sicut et caeteri <note>(Ephes. II, 3)</note>
            </hi>.
</p>
          </div3>
        </div2>

<div2>
          <head>CAPUT XX.-- <hi>Poenales defectus in Adae posteros haud injuste demanasse, quaecumque demum vera sit de animarum origine sententia.</hi> </head>
<div3>
            <head>55.</head>
            <p>
 Ut autem de illo primo conjugio, et cum ignorantia,
et cum difficultate, et cum mortalitate nascamur,
quoniam illi cum peccavissent, et in errorem, et
in aerumnam, et in mortem praecipitati sunt, rerum
moderatori summo Deo justissime placuit; ut et in
ortu hominis originaliter appareret justitia punientis,
et in provectu misericordia liberantis. Non enim damnato
primo homini sic adempta est beatitudo, ut
etiam fecunditas adimeretur. Poterat enim et de prole
ejus, quamvis carnali et mortali, aliquod in suo genere
fieri decus ornamentumque terrarum. Jamvero
ut meliores gigneret quam ipse esset, non erat aequitatis:
sed ex conversione ad Deum, ut vinceret quisque
supplicium quod origo ejus ex aversione meruerat,
non solum volentem non prohiberi, sed etiam adjuvari
oportebat; etiam sic enim rerum Creator ostendit
quanta facilitate potuisset homo, si voluisset, retinere
quod factus est, cum proles ejus potuit etiam superare
quod nata est.
<pb n="1298"/>
</p>
          </div3>
<div3>
            <head>56. </head>
            <p>
Deinde, si una anima facta est, ex qua omnium
hominum animae trahuntur nascentium, quis potest
dicere non se peccasse, cum primus ille peccavit? Si
autem singillatim fiunt in unoquoque nascentium, non
est perversum, imo convenientissimum et ordinatissimum
apparet, ut malum meritum prioris, natura sequentis
sit; et bonum meritum sequentis, natura
prioris sit. Quid enim indignum, si etiam sic voluit
Creator ostendere, usque adeo excellere creaturis
corporeis animae dignitatem, ut ab eo gradu possit
esse ortus alterius, ad quem alterius perductus est
occasus? Nam cum ad ignorantiam difficultatemque
pervenerit illa peccatrix, ideo poena recte dicitur, quia
melior ante hanc poenam fuit. Si ergo altera talis esse
coepit, non solum ante peccatum, sed ante omnem
vitam suam, qualis alia post vitam culpabilem facta
est, non parvum bonum habet, unde Conditori suo
gratias agat; quia ipse ortus ejus et inchoatio quovis
perfecto corpore est melior. Non enim mediocria
bona sunt, non solum quod anima est, qua natura
jam omne corpus praecedit; sed etiam quod facultatem
habet, ut adjuvante Creatore seipsam excolat, et
pio studio possit omnes acquirere et capere virtutes,
per quas et a difficultate cruciante, et ab ignorantia
caecante liberetur. Quod si ita est, non erit nascentibus
animis ignorantia et difficultas supplicium peccati,
sed proficiendi admonitio, et perfectionis exordium.
Non enim ante omne meritum boni operis parum est
accepisse naturale judicium, quo sapientiam praeponat
errori, et quietem difficultati, ut ad haec non
nascendo, sed studendo perveniat. Quod si agere noluerit,
peccati rea jure tenebitur, tanquam quae non
bene usa sit ea facultate quam accepit. Quanquam
enim in ignorantia et difficultate nata sit, non tamen
ad permanendum in eo quod nata est, aliqua necessitate
comprimitur: neque omnino potuit nisi Deus
omnipotens esse etiam talium creator animarum,
quas et non dilectus ipse faciat, et diligens eas reficiat,
et dilectus ipse perficiat; qui et non existentibus
praestat ut sint, et amantibus eum a quo sunt praestat
ut beatae sint.</p>
          </div3>
<div3>
            <head>57.</head>
            <p>
 Si vero in Dei aliquo secreto jam existentes animae
mittuntur ad inspiranda et regenda corpora singulorum
quorumque nascentium, ad hoc utique
mittuntur officium, ut corpus quod de poena peccati,
hoc est mortalitate primi hominis, nascitur, bene
administrando, id est castigando per virtutes, et ordinatissimae
atque legitimae servituti subjiciendo, etiam
ipsi comparent ordine atque tempore opportuno coelestis
incorruptionis locum. Quae cum introeunt in
hanc vitam, subeuntque gestanda membra mortalia,
subeant etiam necesse est et oblivionem vitae prioris,
et praesentis laborem: unde illa ignorantia et difficultas
consequitur, quod in primo homine supplicium
mortalitatis fuit, ad animi expendendam miseriam;
<pb n="1299"/>
in istis autem janua ministerii ad reparandam corporis
incorruptionem. Nam hoc quoque modo non dicuntur
ista peccata, nisi quia caro de propagine veniens
peccatoris, venientibus ad se animis hanc ignorantiam
et difficultatem facit; quae neque his, neque
Creatori tanquam culpanda tribuatur. Dedit enim ille
et facultatem bene operandi in laboriosis officiis, et
viam fidei in oblivionis caecitate; judicium illud vel
maxime, quod anima omnis et quaerendum esse concedit
quod inutiliter nescit, et perseveranter in officiosis
laboribus enitendum ad evincendam recte faciendi
difficultatem, et opem a Creatore implorandam,
ut conantem adjuvet; qui vel extrinsecus lege, vel in
intimis cordis allocutione conandum esse praecepit, et
praeparat civitatis beatissimae gloriam triumphantibus
de illo qui primum hominem ad istam miseriam perduxit
victum pessima suasione; quam miseriam isti
suscipiunt ad eum vincendum optima fide. Non enim
parvae gloriae militia est diabolum vincere eodem suscepto
supplicio, quo se ille hominem victum perduxisse
gloriatur. Quisquis autem hoc istius vitae
captus amore neglexerit, nullo pacto juste flagitium
desertionis suae regis imperio deputabit: sed erit potius
sub omnium Domino in ejus partibus ordinatus,
cujus turpe stipendium ut castra sua desereret, adamavit.</p>
          </div3>
<div3>
            <head>58.</head>
            <p>
 Si autem alibi animae constitutae non mittuntur
a Domino Deo, sed sua sponte ad inhabitanda corpora
veniunt; facile est jam hoc videre, quidquid ignorantiae
difficultatisque secutum fuerit earum propriam
voluntatem, nullo modo Creatorem hinc esse culpandum:
quandoquidem etiamsi eas ipse misisset, quibus
etiam in ipsa ignorantia et difficultate liberam voluntatem
petendi et quaerendi et conandi non abstulit,
daturus petentibus, demonstraturus quaerentibus, pulsantibus
aperturus, omnino extra culpam esset. Hanc
enim ignorantiam et difficultatem studiosis et benevolis
evincendam, ad coronam gloriae valere praestaret;
negligentibus autem et peccata sua de infirmitate defendere
volentibus, non ipsam ignorantiam difficultatemque
pro crimine objiceret; sed quia in eis potius
permanere, quam studio quaerendi atque discendi, et
humilitate confitendi atque orandi, ad veritatem ac
facilitatem pervenire voluerunt, justo supplicio vindicaret.
</p>
          </div3>
        </div2>

<div2>
          <head>CAPUT XXI.-- <hi>Error qua in re perniciosus.</hi> </head>
<div3>
            <head>59.</head>
            <p>
 Harum autem quatuor de anima sententiarum,
utrum de propagine veniant, an in singulis quibusque
nascentibus novae fiant, an in corpora nascentium
jam alicubi existentes vel mittantur divinitus, vel sua
sponte labantur, nullam temere affirmare oportebit.
<pb n="1300"/>
Aut enim nondum ista quaestio a divinorum Librorum
catholicis tractatoribus pro merito suae obscuritatis et
perplexitatis evoluta atque illustrata est; aut si jam
factum est, nondum in manus nostras hujuscemodi
litterae pervenerunt. Tantum adsit fides nihil de substantia
Creatoris falsum indignumque sentiendi. Ad
illum enim tendimus itinere pietatis. Si ergo aliud de
illo senserimus quam est, intentio nostra non in beatitatem,
sed in vanitatem nos ire compellet. De creatura
vero si quid aliter quam sese habet senserimus, dummodo
non id pro cognito perceptoque teneamus, nullum
periculum est. Non enim ad creaturam jubemur
tendere ut efficiamur beati, sed ad ipsum Creatorem:
de quo si aliud quam oportet ac sese res habet, nobis
persuadetur, perniciosissimo errore decipimur. Ad
hoc enim pergendo, quod aut non est, aut, si est,
non facit beatos, ad beatam vitam nullus pervenire
potest.</p>
          </div3>
<div3>
            <head>60.</head>
            <p>
 Sed ad contemplandam veritatis aeternitatem,
ut ea perfrui eique inhaerere valeamus, infirmitati
nostrae via de temporalibus procurata est, ut quantum
itineri sufficit ad aeterna tendentium, praeterita et futura
credamus. Quae fidei disciplina, ut auctoritate
praepolleat, divina misericordia gubernatur. Praesentia
vero, quantum ad creaturam pertinet, in corporis
et animi mobilitate et mutabilitate, quasi transeuntia
sentiuntur. In quibus quidquid non experimur, cognitione
qualicumque tenere non possumus. Quaecumque
ergo nobis de quibuscumque creaturis vel praeterita
vel futura divina auctoritate credenda narrantur,
quamvis partim priusquam ea sentire potuerimus
praeterierint, partim nondum in nostros sensus pervenerint;
tamen quia plurimum valent ad roborandam
spem nostram, et exhortandam dilectionem, dum nobis
commendant per ordinatissimam seriem temporum
quam non negligat liberationem nostram Deus,
sine ulla dubitatione credenda sunt. Sed quisquis error
personam sibi divinae auctoritatis assumit, ea
maxime ratione refellitur, si aut aliquam vel mutabilem
speciem praeter creaturam Dei, aut aliquam mutabilem
speciem in substantia Dei credere aut affirmare
convincitur, eamque substantiam Dei vel plus
vel minus quam Trinitatem esse contendit: cui Trinitati
pie sobrieque intelligendae omnis excubat vigilantia
christiana, et omnis ejus provectus intenditur.
De cujus Trinitatis unitate et aequalitate, et singularum
in ea personarum quadam proprietate, non hic
locus est disserendi. Nam commemorare quaedam de
Domino Deo auctore et formatore et ordinatore rerum
omnium, quae ad saluberrimam fidem pertineant,
et quibus lactens atque a terrenis in coelestia sese
attollere incipiens, utiliter adminiculetur intentio, et
factu facillimum et a plerisque jam factitatum est:
pertractare autem istam totam, atque ita versare
<pb n="1301"/>
quaestionem, ut perspicuae rationi, quantum in hac
vita datur, omnis humana intelligentia subjugetur,
non modo eloquio, sed ne cogitatione quidem
vel cuiquam hominum, vel certe nobis satis expeditum
et facile aggrediendum videri potest. Nunc
ergo ut quod instituimus, quantum adjuvamur, et
quantum sinimur peragamus: quaecumque nobis,
quantum ad creaturam pertinet, vel narrantur praeterita,
vel praenuntiantur futura, quae ad commendandam
valeant integram religionem, excitando nos
ad sincerissimam dilectionem Dei et proximi, sine
dubitatione credenda sunt: adversus incredulos autem
hactenus defendenda, ut vel mole auctoritatis
infidelitas eorum obteratur, vel eis ostendatur, quantum
potest, primo quam non sit stultum talia credere,
deinde quam sit stultum talia non credere.
Verumtamen falsam doctrinam non tam de praeteritis
et futuris, quam de praesentibus et maxime de incommutabilibus
oportet refellere, et quantum datur,
perspicua ratione convincere.</p>
          </div3>
<div3>
            <head>61.</head>
            <p>
 Sane in serie temporalium inquisitioni praeteritorum
futurorum exspectatio praeferenda est:
quandoquidem etiam in divinis Libris ea quae praeterita
narrantur, vel praefigurationem futurorum, vel
pollicitationem, vel testificationem prae se gerunt. Et
revera in iis etiam, quae ad hanc vitam pertinent,
prosperis adversisque rebus, quid quisque fuerit non
satis curat: in id vero quod futurum speratur, sese
omnis curarum aestus agglomerat. Nescio quo quippe
intimo naturalique sensu, ea quae nobis acciderunt,
quoniam transacta sunt, sic habentur ad momentum
felicitatis et miseriae, quasi nunquam accidissent.
Quid igitur mihi obest, si esse quando coeperim nescio,
cum esse me noverim, nec futurum esse desperem?
Non enim in praeterita me attendo, ut tanquam
errorem perniciosissimum verear, si aliter de iis sensero
quam fuerunt: sed in id quod futurus sum, cursum
dirigo duce misericordia Conditoris mei. De hoc
igitur quod futurus sum, et de illo apud quem futurus
sum, si aliter quam veritas sese habet credidero aut
sensero, vehementer cavendus est error; ne mihi
aut necessaria non praeparem, aut ad eum ipsum
finem propositi mei, dum aliud pro alio mihi videtur,
pervenire non possim. Quamobrem, sicut ad comparandam
vestem nihil mihi obesset, si praeteritae hiemis
oblitus essem, obesset autem si futurum frigus
imminere non crederem: ita nihil oberit animae meae,
si oblita est quid forte pertulerit, si modo diligenter
advertat et teneat quo se deinceps parare moneatur.
Et sicut, verbi gratia, Romam naviganti nihil noceret
si excidisset animo, a quo littore navem solverit,
dum tamen ab eo loco ubi esset non ignoraret
quo proram dirigeret; nihil autem prodesset meminisse
littoris unde iter exorsus sit, si de Romano
portu falsum aliquid existimans, in saxa incidisset: ita
neque si non tenuero initium temporis vitae meae,
quidquam mihi oberit scienti quo fine requiescam;
nec prodesset aliquid illa sive memoria sive conjectura
<pb n="1302"/>
inchoatae vitae, si de ipso Deo, qui unus laborum
animae finis est, aliter quam dignum est opinatus, in
scopulos erroris irruerem.</p>
          </div3>
<div3>
            <head>62.</head>
            <p>
 Nec iste sermo ad id valuerit, ut quisquam nos
prohibere arbitretur ut quaerant qui potuerint secundum
Scripturas divinitus inspiratas, utrum anima de
anima propagetur, an suo cuique animanti singulae in
ipso fiant, an ad regendum animandumque corpus
divino nutu alicunde mittantur, vel propria voluntate
se insinuent; si vel alicujus expediendae necessariae
quaestionis ratio flagitat ista considerare atque discutere,
vel a rebus magis necessariis otium ad haec
quaerenda et disserenda conceditur. Verum ad id potius
ista dixerim, ne quis in re tali vel temere succenseat
ei qui suae opinioni humaniore fortasse dubitatione
non cedit: aut etiam si quid hinc certi quisquam
et liquidi comprehenderit, ideo putet alium
spem perdidisse futurorum, quia praeterita exorsa non
recolit.
</p>
          </div3>
        </div2>

<div2>
          <head>CAPUT XXII.-- <hi>Ignorantia et difficultas si naturalis est homini, non propterea deest unde laudetur Creator.</hi> </head>
<div3>
            <head>63.</head>
            <p>
 Quoquo modo autem se istud habeat, sive omnino
omittendum, sive nunc differendum et alias considerandum
sit, praesens tamen quaestio non impeditur,
quominus appareat integerrima et justissima et
inconcussa atque incommutabili majestate et substantia
Creatoris, supplicia peccatorum suorum animas
luere: quae peccata, ut jam diu disseruimus, nonnisi
propriae voluntati earum tribuenda sunt, nec ulla
ulterior peccatorum causa quaerenda.</p>
          </div3>
<div3>
            <head>64.</head>
            <p>
 Ignorantia vero et difficultas si naturalis est,
inde incipit anima proficere, et ad cognitionem et
requiem, donec in ea perficiatur vita beata, promoveri.
Quem profectum in studiis optimis atque pietate,
quorum facultas ei non negata est, si propria
voluntate neglexerit, juste in graviorem, quae jam
poenalis est, ignorantiam difficultatemque praecipitatur,
decentissimo et convenientissimo rerum moderamine
in inferioribus ordinata. Non enim quod naturaliter
nescit et naturaliter non potest, hoc animae
deputatur in reatum; sed quod scire non studuit,
et quod dignam facilitati comparandae ad recte faciendum
operam non dedit. Loqui enim non nosse atque
non posse, infanti naturale est: quae ignorantia
difficultasque sermonis non modo inculpabilis sub
grammaticorum legibus, sed etiam humanis affectibus
blanda et grata est; non enim ullo vitio illam facultatem
comparare neglexit, aut ullo vitio quam
compararat amisit. Itaque, si nobis in eloquentia esset
beatitudo constituta, atque ita crimini duceretur cum
peccatur in linguae sonis, quemadmodum cum peccatur
in actibus vitae; nullus utique argueretur infantiae,
quod ab ea esset exorsus ad consequendam eloquentiam:
sed plane merito damnaretur, si suae voluntatis
<pb n="1303"/>
perversitate vel ad eam recidisset, vel in ea remansisset.
Sic etiam nunc, si ignorantia veri et difficultas
recti naturalis est homini, unde incipiat in
sapientiae quietisque beatitudinem surgere, nullus
hanc ex initio naturali recte arguit: sed si proficere
noluerit, aut a profectu retrorsum relabi voluerit,
jure meritoque poenas luet.</p>
          </div3>
<div3>
            <head>65.</head>
            <p>
 Creator vero ejus ubique laudatur, vel quod
eam ab ipsis exordiis ad summi boni capacitatem inchoaverit,
vel quod ejus profectum adjuvet, vel quod
impleat proficientem atque perficiat, vel quod peccantem,
id est aut ab initiis suis sese ad perfectionem
attollere recusantem, aut jam ex profectu aliquo relabentem,
justissima damnatione pro meritis ordinat.
Non enim propterea malam creavit, quia nondum
tanta est, quanta ut proficiendo esse posset accepit;
cum ejus exordio perfectiones omnes corporum longe
inferiores sint, quas tamen in suo genere laudabiles
esse judicat, quisquis de rebus sanissime judicat. Quod
ergo ignorat quid sibi agendum sit, ex eo est quod
nondum accepit: sed hoc quoque accipiet, si hoc
quod accepit, bene usa fuerit. Accepit autem ut pie et
diligenter quaerat, si volet. Et quod agnoscens quid
sibi agendum sit, non continuo valet implere, hoc
quoque nondum accepit: praecessit enim quaedam
pars ejus sublimior ad sentiendum quod recte faciat
bonum: sed quaedam tardior atque carnalis non consequenter
in sententiam ducitur; ut ex ipsa difficultate
admoneatur eumdem implorare adjutorem perfectionis
suae, quem inchoationis sentit auctorem; ut ex
hoc ei fiat charior, dum non suis viribus, sed cujus
bonitate habet ut sit, ejus misericordia sublevatur ut
beata sit. Quanto autem charior illi est a quo est, tanto
in eo firmius acquiescit, et tanto uberius aeternitate
ejus perfruitur. Si enim arboris novellum et rude virgultum
nullo modo recte sterile dicimus, quamvis
aliquot aestates sine fructibus trajiciat, donec opportuno
tempore expromat feracitatem suam; cur non
auctor animae debita pietate laudetur, si ei tale tribuit
exordium, ut studendo ac proficiendo ad frugem
sapientiae justitiaeque perveniat, tantumque illi praestitit
dignitatis, ut in ejus etiam potestate poneret, si
vellet ad beatitudinem tendere?
</p>
          </div3>
        </div2>

<div2>
          <head>CAPUT XXIII.-- <hi>De parvulorum morte et cruciatibus corporis quibus affliguntur iniqua est imperitorum querela. Dolor quid sit.</hi> </head>
<div3>
            <head>66.</head>
            <p>
 Huic autem disputationi objici ab imperitis solet
quaedam calumnia de mortibus parvulorum, et de
quibusdam cruciatibus corporis, quibus eos saepe videmus
affligi. Dicunt enim: Quid opus erat ut nasceretur,
qui antequam iniret ullum vitae meritum, excessit
e vita? aut qualis in futuro judicio deputabitur,
cui neque inter justos locus est, quoniam nihil recte
fecit; neque inter malos, quoniam nihil peccavit?
Quibus respondetur: ad universitatis complexum, et
totius creaturae vel per locos vel per tempora ordinatissimam
connexionem, non posse superfluo creari
qualemcumque hominem, ubi folium arboris nullum
superfluo creatur; sed sane superfluo quaeri de meritis
<pb n="1304"/>
ejus qui nihil meruerit. Non enim metuendum est
ne vita esse potuerit media quaedam inter recte factum
atque peccatum, et sententia judicis media esse
non possit inter praemium atque supplicium.</p>
          </div3>
<div3>
            <head>67.</head>
            <p>
 Quo loco etiam illud perscrutari homines solent,
sacramentum baptismi Christi quid parvulis prosit,
cum eo accepto plerumque moriuntur, priusquam
ex eo quidquam cognoscere potuerint. Qua in re satis
pie recteque creditur, prodesse parvulo eorum fidem
a quibus consecrandus offertur. Et hoc Ecclesiae commendat
saluberrima auctoritas, ut ex eo quisque sentiat
quid sibi prosit fides sua, quando in aliorum quoque
beneficium, qui propriam nondum habent, potest
aliena commodari. Quid enim filio viduae profuit fides
sua, quam utique mortuus non habebat; cui tamen
profuit matris ut resurgeret? <note>(Luc. VII, 12-15.)</note> Quanto
ergo potius fides aliena potest consulere parvulo, cui
sua perfidia non potest imputari?</p>
          </div3>
<div3>
            <head>68.</head>
            <p>
 De cruciatibus autem corporis, quibus affliguntur
parvuli, quorum per aetatem nulla peccata sunt, si
animae quibus animantur, non prius quam ipsi homines
esse coeperunt, major querela et quasi misericors
deponi solet, cum dicitur: Quid mali fecerunt ut ista
paterentur? Quasi possit esse innocentiae meritum,
antequam quisque aliquid nocere possit. Cum autem
boni aliquid operatur Deus in emendatione majorum,
cum parvulorum suorum qui eis chari sunt, doloribus
ac mortibus flagellantur; cur ista non fiant,
quando cum transierint, pro non factis erunt, in quibus
facta sunt: propter quos autem facta sunt, aut
meliores erunt, si temporalibus incommodis emendati,
rectius elegerint vivere, aut excusationem in
futuri judicii supplicio non habebunt, si vitae hujus
angoribus ad aeternam vitam desiderium convertere
noluerint? Quis autem novit quid parvulis, de quorum
cruciatibus duritia majorum contunditur, aut exercetur
fides, aut misericordia probatur; quis ergo novit
quid ipsis parvulis in secreto judiciorum suorum bonae
compensationis reservet Deus, qui quanquam nihil
recte fecerint, tamen nec peccantes aliquid ista perpessi
sunt? Non enim frustra etiam infantes illos, qui
cum Dominus Jesus Christus necandus ab Herode
quaereretur, occisi sunt <note>(Matth. II, 16)</note>, in honorem
martyrum receptos commendat Ecclesia.</p>
          </div3>
<div3>
            <head>69.</head>
            <p>
 Quanquam isti calumniosi, et talium quaestionum
non studiosissimi examinatores, sed loquacissimi
ventilatores, etiam de pecorum doloribus et laboribus
solent minus eruditorum sollicitare fidem, cum dicunt:
Quid etiam pecora vel meruerunt mali, ut
tanta patiantur incommoda, vel sperant boni, quia
tantis exercentur incommodis? Sed haec dicunt vel
sentiunt, quia iniquissime de rebus existimant, qui
cum summum bonum quod et quantum sit aspicere
nequeant, talia volunt esse omnia, quale putant esse
summum bonum: praeter enim summa corpora quae
coelestia sunt, minusque corruptioni subjacent, summum
bonum cogitare non possunt; ideoque inordinatissime
<pb n="1305"/>
flagitant, ut nec mortem nec ullam corruptionem
patiantur corpora bestiarum, quasi non sint
mortalia, cum sint infima; aut ideo mala sint, quia
sunt coelestia meliora. Dolor autem quem bestiae sentiunt,
animarum etiam bestialium vim quamdam in
suo genere mirabilem laudabilemque commendat.
Hoc ipso enim satis apparet in regendis animandisque
suis corporibus, quam sint appetentes unitatis. Quid
est enim aliud dolor, nisi quidam sensus divisionis
vel corruptionis impatiens? Unde luce clarius apparet
quam sit illa anima in sui corporis universitate
avida unitatis et tenax, quae nec libenter, nec indifferenter,
sed potius renitenter et reluctanter intenditur
in eam passionem corporis sui, qua ejus unitatem
atque integritatem labefactari moleste accipit. Non
ergo appareret quantus inferioribus creaturis animalibus
esset appetitus unitatis, nisi dolore bestiarum.
Quod si non appareret, minus quam opus esset admoneremur
ab illa summa et sublimi et ineffabili unitate
Creatoris esse omnia ista constituta.</p>
          </div3>
<div3>
            <head>70.</head>
            <p>
 Et revera si pie ac diligenter attendas, omnis
creaturae species et motus qui in animi humani considerationem
cadit, eruditionem nostram loquitur, diversis
motibus et affectionibus, quasi quadam varietate
linguarum, undique clamans atque increpans
cognoscendum esse Creatorem. Nulla enim res est
earum quae nec dolorem nec voluptatem sentiunt,
quae non aliqua unitate decus proprii generis assequatur,
vel omnino naturae suae qualemcumque stabilitatem.
Nulla item res est earum quae vel doloris
molestias, vel blanditias sentiunt voluptatis, quae non
eo ipso quo dolorem fugit, voluptatemque appetit, diremptionem
se fugere, unitatemque appetere, fateatur.
Inque ipsis rationalibus animis omnis appetitus
cognitionis qua illa natura laetatur, et ad unitatem refert
omne quod percipit, et in errore nihil fugit aliud
quam incomprehensibili ambiguitate confundi. Omne
autem ambiguum unde molestum est, nisi quia certam
non habet unitatem? Ex quo apparet omnia, sive cum
offendunt vel offenduntur, sive cum delectant vel delectantur,
unitatem insinuare atque praedicare Creatoris.
Si autem ignorantia et difficultas, a quibus istam
vitam necesse est incipere, non sunt animis naturales;
restat ut aut officio susceptae sint, aut irrogatae supplicio.
De quibus jam satis esse arbitror disputatum.
</p>
          </div3>
        </div2>

<div2>
          <head>CAPUT XXIV.-- <hi>Primus homo non insipiens creatus est, sed sapientiae capax. Stultitia quid.</hi> </head>
<div3>
            <head>71.</head>
            <p>
 Quapropter ipse primus homo qualis factus sit,
magis quaerendum est, quam quomodo ejus posteritas
propagata sit. Multum enim sibi videntur acute proponere
quaestionem qui dicunt: Si sapiens factus est
primus homo, cur seductus est? si autem stultus factus
est, quomodo non est Deus auctor vitiorum, cum
sit stultitia maximum vitium? Quasi vero natura humana
praeter stultitiam et sapientiam nullam mediam
recipiat affectionem, quae nec stultitia, nec sapientia
dici possit. Tunc enim homo incipit aut stultus esse
aut sapiens, ut alterum horum necessario appelletur,
<pb n="1306"/>
cum jam posset, nisi negligeret, habere sapientiam,
ut vitiosae stultitiae sit voluntas rea. Non enim quisquam
ita desipit, ut stultum appellet infantem, quamvis
sit absurdior si velit appellare sapientem. Ut ergo
infans nec stultus nec sapiens dici potest, quamvis
jam homo sit; ex quo apparet naturam hominis recipere
aliquid medium, quod neque stultitiam, neque
sapientiam recte vocaveris: ita etiam si quisquam tali
affectione animatus esset, qualem habent illi qui per
negligentiam sapientia carent, nemo eum stultum recte
diceret quem non vitio, sed natura talem videret.
Est enim stultitia, rerum appetendarum et vitandarum
non quaelibet, sed vitiosa ignorantia. Unde neque animal
irrationale stultum dicimus, quia non accepit ut
sapiens esse posset. Appellamus tamen plerumque ex
similitudine aliquid non proprie. Nam et caecitas cum
maximum vitium sit oculorum, non tamen in catulis
nascentibus vitium est, nec proprie caecitas dici potest.</p>
          </div3>
<div3>
            <head>72.</head>
            <p>
 Si ergo ita factus est homo, ut quamvis sapiens
nondum esset, praeceptum tamen posset accipere,
cui utique obtemperare deberet; nec illud jam mirum
est, quod seduci potuit; nec illud injustum,
quod praecepto non obtemperans poenas luit; nec
Creator ejus auctor vitiorum est, quia non habere sapientiam,
nondum erat vitium hominis, si nondum ut
habere posset, acceperat. Sed tamen habebat aliquid
quo si bene uti vellet, ad id quod non habebat ascenderet.
Aliud est enim esse rationalem, aliud esse sapientem.
Ratione fit quisque praecepti capax, cui fidem
debet, ut quod praecipitur, faciat. Sicut autem natura
rationis praeceptum capit, sic praecepti observatio sapientiam.
Quod est autem natura ad capiendum praeceptum,
hoc est voluntas ad observandum. Et sicut
rationalis natura tanquam meritum est praecepti accipiendi,
sic praecepti observatio meritum est accipiendae
sapientiae. Ex quo autem incipit homo praecepti esse capax,
ex illo incipit posse peccare. Duobus autem modis
peccat antequam fiat sapiens; si aut se non accommodet
ad accipiendum praeceptum, aut cum acceperit non
observet. Sapiens autem peccat, si se averterit a sapientia.
Sicut enim praeceptum non est ab illo cui praecipitur,
sed ab illo qui praecipit; sic et sapientia non est ab
illo qui illuminatur, sed ab illo qui illuminat. Quid ergo
est unde non laudandus sit hominis Creator? Bonum
est enim aliquod homo, et melius quam pecus, ex eo
quod praecepti capax. Et hoc melius, cum praeceptum
jam cepit. Rursus, hoc melius, cum praecepto paruit.
Et his omnibus melius, cum aeterno lumine sapientiae
beatus est. Peccatum autem malum est in negligentia
vel ad capiendum praeceptum, vel ad observandum,
vel ad custodiendam contemplationem sapientiae. Ex
quo intelligitur, etiamsi sapiens primus homo factus
est, potuisse tamen seduci. Quod peccatum cum
esset in libero arbitrio, justa, divina lege, poena consecuta
est. Ita dicit etiam apostolus Paulus: <hi>Dicentes
<pb n="1307"/>
se esse sapientes, stulti facti sunt.</hi> Superbia enim
avertit a sapientia: aversionem autem stultitia consequitur.
Stultitia quippe caecitas quaedam est, sicut idem
dicit: <hi>Et obscuratum est insipiens cor eorum <note>(Rom. I,
22, 21)</note>
            </hi>. Unde autem haec obscuratio, nisi ex aversione a
lumine sapientiae? unde autem haec aversio, nisi dum
ille cui bonum est Deus, sibi ipse vult esse bonum
suum, sicuti sibi est Deus? Itaque, <hi>Ad meipsum,</hi> inquit, <hi>conturbata est anima mea 
 <note>(Psal. XLI, 7)</note>
            </hi>: et, <hi>Gustate, et eritis sicut dii 
 <note>(Gen. III, 5)</note>
            </hi>.</p>
          </div3>
<div3>
            <head>73.</head>
            <p>
 Turbat autem considerantes, quod ita quaerunt:
Stultitiane primus homo recessit a Deo? an recedendo
stultus factus est? Quia si responderis eum stultitia
recessisse a sapientia, videbitur stultus fuisse antequam
recederet a sapientia, ut stultitia illi causa esset
recedendi. Item si responderis eum recedendo stultum
esse factum, quaerunt utrum stulte, an sapienter
fecerit quod recessit. Si enim sapienter fecit, recte
fecit, nihilque peccavit: si stulte, jam erat, inquiunt,
in eo stultitia, qua factum est ut recederet. Non enim
stulte aliquid sine stultitia facere poterat. Ex quo
apparet esse quiddam medium, quo ad stultitiam a
sapientia transitur, quod neque stulte, neque sapienter
factum dici potest, quod ab hominibus in hac vita
constitutis non nisi ex contrario datur intelligi. Sicut
enim nullus mortalium fit sapiens, nisi ab stultitia in
sapientiam transeat; ipse autem transitus si stulte fit,
non utique bene fit, quod dementissimum est dicere;
si autem sapienter fit, jam erat sapientia in homine
antequam transisset ad sapientiam, quod nihilominus
absurdum est; ex quo intelligitur esse medium,
quod neutrum dici possit: ita et ex arce sapientiae,
ut ad stultitiam primus homo transiret, nec stultus,
nec sapiens transitus ille fuit. Velut in somno et vigiliis,
neque id est dormire quod obdormiscere, neque
id est vigilare quod expergisci, sed transitus quidam
ex altero in alterum. Verum hoc interest, quod sine
voluntate plerumque ista fiunt: illa autem nunquam
nisi per voluntatem; unde justissimae retributiones
consequuntur.
</p>
          </div3>
        </div2>

<div2>
          <head>CAPUT XXV.-- <hi>Quibus visis tangitur rationalis natura cum intentionem ad malum convertit.</hi> </head>
<div3>
            <head>74.</head>
            <p>
 Sed quia voluntatem non allicit ad faciendum
quodlibet, nisi aliquod visum; quid autem quisque vel
sumat vel respuat, est in potestate, sed quo viso tangatur,
nulla potestas est: fatendum est et ex superioribus
et ex inferioribus visis animum tangi ut rationalis
substantia ex utroque sumat quod voluerit, et ex
merito sumendi vel miseria vel beatitas subsequatur.
Velut in paradiso visum ex superioribus, praeceptum
Dei; visum ex inferioribus, suggestio serpentis. Nam
neque quid sibi praeciperetur a Domino, neque quid a
serpente suggereretur, fuit in hominis potestate. Quam
sit autem liberum et ab omnibus difficultatis vinculis
expeditum, in ipsa sapientiae sanitate constituto, non
cedere visis inferioris illecebrae, vel hinc intelligi potest,
quod etiam stulti ea superant ad sapientiam
transituri, etiam cum molestia carendi perniciosarum
consuetudinum pestilentiosa dulcedine.
<pb n="1308"/>
</p>
          </div3>
<div3>
            <head>75. </head>
            <p>
Quaeri autem hoc loco potest, si homini praesto
fuerunt ex utraque parte visa, unum ex praecepto
Dei, alterum ex suggestione serpentis; unde ipsi diabolo
suggestum sit appetendae impietatis consilium,
quo de sublimibus sedibus laberetur. Si enim nullo
viso tangeretur, non eligeret facere quod fecit: nam
si non ei aliquid venisset in mentem, nullo modo intentionem
convertisset in nefas. Unde igitur venit in
mentem, quidquid illud est quod venit in mentem,
ut ea moliretur quibus ex bono angelo diabolus fieret?
Qui enim vult, profecto aliquid vult: quod nisi aut
extrinsecus per sensum corporis admoneatur, aut
occultis modis in mentem veniat, velle non potest.
Discernenda igitur sunt genera visorum, quorum
unum est quod proficiscitur a voluntate suadentis,
quale illud est diaboli, cui homo consentiendo peccavit;
alterum a subjacentibus rebus vel intentioni
animi, vel sensibus corporis. Intentioni animi subjacet,
excepta incommutabilitate Trinitatis, quae quidem
non subjacet, sed eminet potius; subjacet ergo intentioni
animi prius ipse animus, unde nos etiam vivere
sentimus: deinde corpus quod administrat; unde ad
quodlibet operandum, membrum quod opus est, cum
opus est movet. Subjacent autem sensibus corporis
quaecumque corporea.</p>
          </div3>
<div3>
            <head>76.</head>
            <p>
 Ut autem in contemplatione summae sapientiae
(quae utique animus non est; nam incommutabilis
est), etiam seipsum, qui est commutabilis, animus intueatur,
et sibi ipse quodammodo veniat in mentem,
non fit nisi differentia qua non est quod Deus, et tamen
aliquid est quod possit placere post Deum. Melior
est autem cum obliviscitur sui prae charitate incommutabilis
Dei, vel seipsum penitus in illius comparatione
contemnit. Si autem tanquam obvius placet sibi
ad perverse imitandum Deum, ut potestate sua frui
velit, tanto fit minor, quanto se cupit esse majorem.
Et hoc est, <hi>Initium omnis peccati superbia;</hi> et, <hi>Initium
superbiae hominis apostatare a Deo <note>(Eccli. X, 15,
14)</note>
            </hi>. Superbiae autem diaboli accessit malevolentissima
invidia, ut hanc superbiam homini persuaderet,
per quam sentiebat se esse damnatum. Unde factum
est ut poena hominem susciperet emendatoria potius
quam interfectoria, ut cui se diabolus ad imitationem
superbiae praebuerat, ei se Dominus ad imitationem
humilitatis praeberet, per quem nobis aeterna vita promittitur:
ut praerogato nobis Christi sanguine, post
labores miseriasque ineffabiles tanta charitate liberatori
nostro adhaereamus, et tanta ejus in eum claritate
rapiamur, ut nulla nos visa ex inferioribus a conspectu
superiore detorqueant; quanquam et si aliquid
huic intentioni nostrae suggereretur ab appetitu inferiorum,
sempiterna nos diaboli damnatio cruciatusque
revocarent.</p>
          </div3>
<div3>
            <head>77.</head>
            <p>
 Tanta est autem pulchritudo justitiae, tanta jucunditas
lucis aeternae, hoc est incommutabilis veritatis
atque sapientiae, ut etiamsi non liceret amplius
in ea manere quam unius diei mora, propter hoc solum
innumerabiles anni hujus vitae pleni deliciis et
circumfluentia temporalium bonorum recte meritoque
<pb n="1309"/>
contemnerentur. Non enim falso aut parvo affectu
dictum est: <hi>Quoniam melior est dies unus in atriis
tuis super millia <note>(Psal. LXXXIII, 11)</note>
            </hi>. Quanquam et
alio sensu possit intelligi, ut millia dierum in temporis
mutabilitate intelligantur; unius autem diei nomine
incommutabilitas aeternitatis vocetur. Nescio me
<pb n="1310"/>
aliquid praetermisisse quod ex nostra responsione,
quantum Dominus praebere dignatus est, tuis interrogationibus
desit: quanquam et si tibi aliquid occurrit,
modus libri nos jam finem facere, et ab hac disputatione
requiescere aliquando compellit.

</p>
          </div3>
        </div2>
      </div1>
</body>
  </text>
</TEI>
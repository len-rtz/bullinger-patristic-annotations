<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Contra duas epistolas Pelagianorum</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 44</title>
           <idno>AugHip.CoDuEpP</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head> <hi>LIBER PRIMUS.</hi> </head>
<p>Epistolae a Juliano, ut ferebatur, Romam missae respondet Augustinus: ac primum catholicam doctrinam vindicat ab
illius calumniis, tum Pelagianorum haereticum sensum in ea fidei professione, quam Epistolae auctor Catholicis opponebat,
latentem retegit et refellit.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Exorditur a Romani episcopatus
praeeminentia.</hi> Noveram te quidem fama celeberrima
praedicante, et frequentissimis atque veracissimis
nuntiis quanta esses Dei gratia plenus acceperam,
beatissime atque venerande papa Bonifaci. Sed
posteaquam te etiam praesentia corporali frater meus
vidit Alypius, acceptusque a te benignissime ac sincerissime,
<pb n="0550"/>
mutua miscuit dictante dilectione colloquia,
tecumque convivens, et parvo licet tempore, magno
tibi junctus affectu, se simul et me refudit animo tuo,
teque mihi reportavit in suo, tanto major in me tuae
Sanctitatis est facta notitia, quanto certior amicitia.
Neque enim dedignaris, qui non alta sapis, quamvis
altius praesideas, esse amicus humilium, et amorem
<pb n="0551"/>
rependere impensum. Quid est enim aliud amicitia,
quae non aliunde quam ex amore nomen accepit, et
nusquam nisi in Christo fidelis est, in quo solo esse
etiam sempiterna ac felix potest? Unde et accepta per
eum fratrem, per quem te familiarius didici, majore
fiducia, ausus sum aliquid ad tuam Beatitudinem scribere
de his rebus, quae hoc tempore episcopalem
curam, si qua in nobis est, ad vigilantiam pro grege
dominico stimulo recentiore sollicitant.</p>
          </div3>
<div3>
            <head>2.</head>
            <p>
 Novi quippe haeretici, inimici gratiae Dei, quae
datur pusillis et magnis per Jesum Christum Dominum
nostrum, etsi jam cavendi evidentius apertiore
improbatione monstrantur; non tamen quiescunt
scriptis suis minus cautorum vel minus eruditorum
corda tentare. Quibus utique esset respondendum, ne
se vel suos in illo nefando errore firmarent, etiam si
non metueremus, ne quemquam Catholicorum verisimili
sermone deciperent. Cum vero non desinant
fremere ad dominici gregis caulas, atque ad diripiendas
tanto pretio redemptas oves, aditus undecumque
rimari, communisque sit omnibus nobis qui fungimur
episcopatus officio (quamvis ipse in ea praeemineas
celsiore fastigio) specula pastoralis: facio quod possum
pro mei particula muneris, quantum mihi Dominus
adjuvantibus orationibus tuis donare dignatur, ut
pestilentibus et insidiantibus eorum scriptis medentia
et munientia scripta praetendam; quibus rabies qua
furiunt, aut etiam ipsa sanetur, aut a laedendis aliis
repellatur.</p>
          </div3>
<div3>
            <head>3.</head>
            <p>
 Haec autem quae duabus Epistolis eorum respondeo:
uni scilicet quam dicitur Romam misisse Julianus,
credo ut per illam, quos posset, suos aut inveniret,
aut faceret, alteri autem quam decem et octo velut
episcopi participes ejus erroris, non ad quoslibet, sed
ad loci ipsius episcopum sua calliditate tentandum, et
ad suas partes, si posset fieri, traducendum, ausi sunt
Thessalonicam scribere: haec ergo quae istis, ut dixi,
duabus Epistolis illorum, ista disputatione respondeo,
ad tuam potissimum dirigere Sanctitatem, non tam
discenda quam examinanda, et ubi forsitan aliquid
displicuerit, emendanda constitui. Indicavit enim mihi
frater meus, quod eas illi dare ipse dignatus es, quae
in tuas manus, nisi vigilantissima diligentia fratrum
nostrorum filiorum tuorum, venire non possint. Ago
autem gratias sincerissimae in nos benevolentiae tuae,
quod eas me latere noluisti Litteras inimicorum gratiae
Dei, in quibus reperisti nomen meum calumniose
atque evidenter expressum. Sed spero de Domino Deo
nostro, quod non sine mercede quae in coelis est, illi
me lacerant dente maledico, quibus me pro parvulis,
ne fallaci laudatori Pelagio perditi relinquantur, sed
veraci salvatori Christo liberandi offerantur, oppono.
</p>
          </div3>
        </div2>

<div2>
          <head>CAPUT II.</head>
<div3>
            <head>4.</head>
            <p>
 <hi>Julianum impugnat asserentem liberum
<pb n="0552"/>
arbitrium peccato Adae periisse.</hi> Jam itaque Juliani
respondeamus Epistolae. « Dicunt, »  inquit,  « illi
Manichaei, quibus modo non communicamus, id est,
toti isti cum quibus dissentimus, quia primi hominis
peccato, id est, Adae, liberum arbitrium perierit, et
nemo jam potestatem habeat bene vivendi, sed omnes
in peccatum carnis suae necessitate cogantur. »  Manichaeos
appellat Catholicos, more illius Joviniani, qui
ante paucos annos haereticus novus, virginitatem sanctae
Mariae destruebat, et virginitati sacrae nuptias
fidelium coaequabat. Nec ob aliud hoc objiciebat Catholicis,
nisi quia eos videri volebat accusatores vel
damnatores esse nuptiarum.</p>
          </div3>
<div3>
            <head>5.</head>
            <p>
 Liberum autem arbitrium defendendo praecipitant,
ut de illo potius ad faciendam justitiam, quam
de Domini adjutorio confidatur, atque ut in se quisque,
non in Domino glorietur <note>(I Cor. I, 31)</note>. Quis autem
nostrum dicat, quod primi hominis peccato perierit
liberum arbitrium de humano genere? Libertas quidem
periit per peccatum, sed illa quae in paradiso
fuit, habendi plenam cum immortalitate justitiam;
propter quod natura humana divina indiget gratia,
dicente Domino, <hi>Si vos Filius liberaverit, tunc vere liberi
eritis <note>(Joan. VIII, 36)</note>
            </hi>: utique liberi ad bene justeque
vivendum. Nam liberum arbitrium usque adeo in
peccatore non periit, ut per illud peccent, maxime
omnes qui cum delectatione peccant et amore peccati,
hoc eis placet quod eos libet. Unde et Apostolus, <hi>Cum essetis</hi> 
 inquit, <hi>servi peccati, liberi fuistis justitiae.</hi> 
Ecce ostenduntur etiam peccato minime potuisse,
nisi alia libertate, servire. Liberi ergo a justitia non
sunt, nisi arbitrio voluntatis: liberi autem a peccato
non fiunt, nisi gratia Salvatoris. Propter quod admirabilis
Doctor etiam verba ipsa discrevit: <hi>Cum enim
servi essetis,</hi> inquit, <hi>peccati, liberi fuistis justitiae. Quem
ergo fructum habuistis tunc in his, in quibus nunc erubescitis?
Nam finis illorum mors est: nunc autem liberati
a peccato, servi autem facti Deo, habetis fructum
vestrum in sanctificationem, finem vero vitam aeternam <note>(Rom. VI, 20-22)</note>
            </hi>.
Liberos dixit justitiae, non liberatos:
a peccato autem non liberos, ne sibi hoc tribuerent;
sed vigilantissime maluit dicere liberatos, referens
hoc ad illam Domini sententiam, <hi>Si vos Filius
liberaverit, tunc vere liberi eritis.</hi> Cum itaque non vivant
bene filii hominum, nisi effecti filii Dei, quid
est quod iste libero arbitrio vult bene vivendi tribuere
potestatem; cum haec potestas non detur nisi gratia
Dei, per Jesum Christum Dominum nostrum <note>(Id. VII,
25)</note>, dicente Evangelio, <hi>Quotquot autem receperunt
eum, dedit eis potestatem filios Dei fieri <note>(Joan. I, 12)</note>
            </hi>?
</p>
          </div3>
        </div2>

<div2>
          <head>CAPUT III.</head>
<div3>
            <head>6.</head>
            <p>
 <hi>Gratia non secundum merita datur.</hi> 
Sed ne forte dicant, ad hoc esse adjutos, ut haberent
potestatem fieri filii Dei; ut autem hanc accipere
mererentur, prius eum libero arbitrio, nulla
adjuti gratia receperunt: haec est quippe intentio
<pb n="0553"/>
qua gratiam destruere moliuntur, ut eam dari secundum
merita nostra contendant: ne forte ergo hanc
evangelicam sententiam sic dividant, ut meritum
ponant in eo quod dictum est, <hi>Quotquot autem receperunt
eum;</hi> ac deinde non gratis datam, sed huic merito
redditam gratiam in eo quod sequitur, <hi>Dedit eis
potestatem filios Dei fieri:</hi> numquid si quaeratur ab
eis, quid sit, <hi>receperunt eum,</hi> dicturi sunt aliud, nisi,
Crediderunt in eum? Ut igitur et hoc sciant ad gratiam
pertinere, legant quod ait Apostolus: <hi>In nullo
expavescatis ab adversariis, quae quidem est illis causa
perditionis, vestrae autem salutis: et hoc a Deo; quia
vobis donatum est pro Christo, non tantum ut credatis
in eum, sed ut etiam patiamini pro eo <note>(Philipp. I, 28,
29)</note>
            </hi>. Nempe utrumque dixit esse donatum. Item quod
ait, <hi>Pax fratribus, et charitas cum fide, a Deo Patre et
Domino Jesu Christo <note>(Ephes. VI, 23)</note>
            </hi>. Legant etiam
quod ipse Dominus ait, <hi>Nemo potest venire ad me,
nisi Pater, qui misit me, traxerit eum.</hi> Ubi ne quisquam
putet aliud dictum esse, <hi>venire ad me,</hi> quam,
Credere in me; paulo post cum de suo corpore et
sanguine loqueretur, et scandalizati essent plurimi
in sermone ejus, ait: <hi>Verba quae ego locutus sum vobis,
spiritus et vita sunt; sed sunt quidam ex vobis qui non
credunt.</hi> Deinde subjunxit Evangelista: <hi>Sciebat enim
Jesus ab initio, qui essent credentes, et quis traditurus
esset eum, et dicebat, Propterea dixi vobis, quia nemo
potest venire ad me, nisi fuerit ei datum a Patre meo <note>(Joan. VI, 44, 64-66)</note>
            </hi>.
Sententiam scilicet iteravit
qua dixerat, <hi>Nemo potest venire ad me, nisi Pater, qui
misit me, traxerit eum.</hi> Et hoc propter credentes et
non credentes se dixisse manifestavit, exponens quod
dixerat, <hi>Nisi Pater, qui misit me, traxerit eum:</hi> idipsum
aliis verbis repetendo in eo quod ait, <hi>nisi fuerit ei datum
a Patre meo.</hi> Ille quippe trahitur ad Christum,
cui datur ut credat in Christum. Datur ergo potestas
ut filii Dei fiant, qui credunt in eum, cum hoc ipsum
datur ut credant in eum. Quae potestas nisi detur a
Deo, nulla esse potest ex libero arbitrio: quia nec
liberum in bono erit, quod liberator non liberaverit;
sed in malo liberum habet arbitrium, cui delectationem
malitiae vel occultus vel manifestus deceptor insevit,
vel sibi ipse persuasit.</p>
          </div3>
<div3>
            <head>7.</head>
            <p>
 Non itaque, sicut dicunt nos quidam dicere, et
iste audet insuper scribere, <hi>omnes in peccatum,</hi> velut
inviti, <hi>carnis suae necessitate coguntur:</hi> sed si jam in
ea aetate sunt, ut propriae mentis utantur arbitrio, et
in peccato sua voluntate retinentur, et a peccato in
peccatum sua voluntate praecipitantur. Neque enim
agit in eis etiam qui suadet et decipit, nisi ut peccatum
voluntate committant, vel ignorantia veritatis,
vel delectatione iniquitatis, vel utroque malo et caecitatis
et infirmitatis. Sed haec voluntas quae libera
est in malis, quia delectatur malis, ideo libera in bonis
non est, quia liberata non est. Nec potest homo
boni aliquid velle, nisi adjuvetur ab eo qui malum
non potest velle, hoc est, gratia Dei per Jesum Christum
<pb n="0554"/>
Dominum nostrum. Omne enim quod non est
ex fide, peccatum est <note>(Rom. XIV, 23)</note>. Ac per hoc
bona voluntas quae se abstrahit a peccato, fidelis est;
quia justus ex fide vivit <note>(Habac. II, 4)</note>. Ad fidem autem
pertinet credere in Christum. Et nemo potest
credere in eum, hoc est, venire ad eum, nisi fuerit
illi datum. Nemo igitur potest habere voluntatem
justam, nisi nullis praecedentibus meritis acceperit
veram, hoc est, gratuitam desuper gratiam.
</p>
          </div3>
        </div2>

<div2>
          <head>CAPUT IV.</head>
<div3>
            <head>8.</head>
            <p>
 <hi>Pelagiani praecipitatores liberi
arbitrii.</hi> Hoc isti nolunt elati et superbi, nec purgando
defensores, sed extollendo praecipitatores liberi
arbitrii. Qui non ob aliud nobis haec dicentibus indignantur,
nisi quia gloriari in Domino dedignantur.
Timuit tamen Pelagius episcopale judicium Palaestinum:
et cum ei fuisset objectum, quod diceret gratiam
Dei secundum merita nostra dari; negavit se
dicere, et eos qui hoc dicerent, anathematizando
damnavit. Nec aliud tamen defendere invenitur
in libris, quos postmodum scripsit; fraudem se putans
hominibus judicantibus fecisse mentiendo, aut nescio
quomodo suum sensum verbis ambiguis obtegendo.
</p>
          </div3>
        </div2>

<div2>
          <head>CAPUT V.</head>
<div3>
            <head>9.</head>
            <p>
 <hi>Altera Juliani calumnia, Nuptias
non a Deo institutas dici. Tertia calumnia, Damnari
conjugalem congressum.</hi> Sed jam videamus quod sequitur.
 « Dicunt etiam, »  inquit,  « istas quae modo
aguntur nuptias a Deo institutas non fuisse: quod in
libro Augustini legitur, contra quem ego modo
quatuor libellis respondi. Cujus Augustini dicta inimici
nostri in veritatis odium susceperunt. »  His ejus
calumniosissimis verbis breviter video respondendum:
quia repetit ea postea, ubi vult ipse insinuare quasi
contra nostra isti quid dicant; ibi cum illo, quantum
res postulare videbitur, Domino adjuvante certandum
est. Nunc ergo respondeo, a Deo nuptias
institutas, et tunc, quando dictum est, <hi>Propterea
relinquet homo patrem suum et matrem suam, et adhaerebit
uxori suae; et erunt duo in carne una <note>(Gen. II,
24)</note>
            </hi>: et nunc, propter quod scriptum est, <hi>A Domino
jungitur viro mulier <note>(Prov. XIX, 14)</note>
            </hi>. Neque enim
aliud fit etiam nunc quam illud, ut adhaereat homo
uxori suae, et sint duo in carne una. De ipsis quippe
nuptiis, quae nunc fiunt, consultus est Dominus a
Judaeis, utrum liceret quacumque causa dimittere
uxorem. Et isto commemorato testimonio legis adjunxit, <hi>Quod ergo Deus conjunxit, homo non separet <note>(Matth. XIX, 3-6)</note>
            </hi>.
Hoc testimonium legis adhibuit
etiam Apostolus Paulus, cum viros moneret ut ab
eis diligerentur uxores <note>(Ephes. V, 25, 51)</note>. Absit
ergo, ut in libro meo contra haec testimonia divina
iste aliquid legerit. Sed vel non intelligendo, vel
magis calumniando, in alium sensum conatur detorquere
<pb n="0555"/>
quod legit. Librum autem meum, contra quem
se quatuor libellis respondisse commemorat, post
damnationem Pelagii Coelestiique conscripsi. Quod
ideo dicendum putavi, quoniam iste dicit, ab inimicis
suis in odium veritatis dicta mea fuisse suscepta: ne
ideo quisquam existimet, propter hunc librum meum
inimicos gratiae Christi novos haereticos fuisse damnatos.
In eo autem libro defensio est potius, quam reprehensio
nuptiarum.</p>
          </div3>
<div3>
            <head>10.</head>
            <p>
 « Dicunt etiam, »  inquit,  « motum genitalium
et commixtionem conjugum, a diabolo fuisse repertam:
et propterea eos qui nascuntur innocentes,
reos esse; et a diabolo fieri, non a Deo, quia de hac
diabolica commixtione nascuntur. Hoc autem sine
aliqua ambiguitate Manichaeum est. »  Imo sicut dicimus
a Deo nuptias institutas propter ordinatam generationem
filiorum; ita dicimus filiorum gignendorum
seminationem sine motu genitalium et sine commixtione
conjugum nec in paradiso, si filii gignerentur,
esse potuisse. Sed utrum talis eorum motus
atque commixtio fuisset, si nemo peccasset, qualis
nunc est cum pudenda libidine, hinc est quaestio: de
qua diligentius postea, si Deus voluerit, disputabimus.
</p>
          </div3>
        </div2>

<div2>
          <head>CAPUT VI.</head>
<div3>
            <head>11.</head>
            <p>
 <hi>Pelagianorum consilium in laudanda
conjugalis commixtionis innocentia.</hi> Quid tamen
isti velint, quid intendant, quo rem perducere moliantur,
adjuncta istius verba declarant, ubi ait nos
dicere,  « propterea eos qui innocentes nascuntur,
reos esse; et a diabolo fieri, non a Deo, quia de hac
diabolica commixtione nascuntur. »  Cum itaque nos
nec diabolicam dicamus conjugum commixtionem,
maxime fidelium, quae fit causa generandorum qui
postea regenerandi sunt, filiorum: nec homines ullos
a diabolo fieri, sed a Deo in quantum homines sunt:
et tamen etiam de conjugibus fidelibus reos nasci,
tanquam ex oliva oleastrum, propter originale peccatum;
et propter hoc esse sub diabolo, nisi renascantur
in Christo; quoniam diabolus culpae auctor est,
non naturae: contra illi parvulos dicentes nullum
trahere originale peccatum, et ideo non esse sub diabolo;
quid efficere laborant, nisi ut illa Dei gratia
evacuetur in parvulis, qua <hi>eruit nos,</hi> sicut dicit Apostolus, <hi>de potestate tenebrarum, et transtulit in regnum
filii charitatis suae 
 <note>(Coloss. I, 13)</note>
            </hi>? Quandoquidem parvulos
negant esse in potestate tenebrarum, etiam ante
Domini liberatoris auxilium; ita in eis laudantes
opus Creatoris, ut misericordiam destruant Redemptoris.
Quam nos quoniam et in majoribus et in parvulis
confitemur,  « hoc »  dicit  « sine aliqua ambiguitate
esse Manichaeum: »  cum sit antiquissimum catholicum,
unde novum istorum dogma evertatur haereticum.
</p>
          </div3>
        </div2>

<div2>
          <head>CAPUT VII.</head>
<div3>
            <head>12.</head>
            <p>
 <hi>Quarta calumnia, Sanctos veteris
Testamenti non a peccatis liberos dici.</hi>  « Dicunt, » 
inquit,  « sanctos in vetere Testamento non caruisse
peccatis, id est, nec per emendationem a criminibus
fuisse liberos, sed in reatu a morte fuisse deprehensos. » 
Imo dicimus vel ante Legem vel tempore veteris
<pb n="0556"/>
Testamenti a peccatis fuisse liberatos, non
virtute propria; quia <hi>maledictus omnis qui spem suam
ponit in homine <note>(Jerem. XVII, 5)</note>
            </hi>; et in hoc sine dubio
maledicto sunt, quos etiam Psalmus divinus notat, <hi>Qui confidunt in virtute sua 
 <note>(Psal. XLVIII, 7)</note>
            </hi>: nec vetere
Testamento, quod in servitutem generat <note>(Galat.
IV, 24)</note>, quamvis certae dispensationis gratia divinitus
datum sit: nec ipsa lege sancta et justa et bona <note>(Rom. VII, 12)</note>,
ubi scriptum est, <hi>Non concupisces <note>(Exod. XX, 17)</note>
            </hi>;
quoniam non est data quae posset
vivificare, sed praevaricationis gratia posita est, donec
veniret semen cui promissum est <note>(Galat. III, 21,
19)</note>: sed liberatos esse per sanguinem ipsius redemptoris,
qui est unus mediator Dei et hominum homo
Christus Jesus <note>(I Tim. II, 5)</note>. Isti autem inimici
gratiae Dei, quae data est pusillis et magnis per Jesum
Christum Dominum nostrum, ideo dicunt antiquos
homines Dei perfectae fuisse justitiae, ne Christi incarnatione,
passione, resurrectione, cujus fide salvi
facti sunt, credantur eguisse.
</p>
          </div3>
        </div2>

<div2>
          <head>CAPUT VIII.</head>
<div3>
            <head>13.</head>
            <p>
 <hi>Quinta calumnia, Paulum et
caeteros Apostolos libidine pollutos fuisse dici.--Apostolum
etiam Paulum,</hi> inquit, <hi>vel omnes apostolos dicunt
semper immoderata libidine fuisse pollutos.</hi> Quis hoc vel
profanus audeat dicere? Sed nimirum iste propterea sic
calumniatur, quia contendunt id quod dixit Apostolus, <hi>Scio quia non habitat in me, hoc est in carne mea, bonum;
velle enim adjacet mihi, perficere autem bonum
non invenio 
 <note>(Rom. VII, 18)</note>
            </hi>; et caetera talia, non eum
dixisse de se ipso, sed nescio cujus alterius, qui illa
pateretur, induxisse personam: propter quod locus
ipse in ejus Epistola diligenter considerandus est et
scrutandus, ne in ejus aliqua obscuritate delitescat
error istorum. Quamvis ergo latius hinc Apostolus
disputet, et magno diuturnoque conflictu gratiam defendens
adversus eos qui gloriabantur in lege; tamen
ad rem pertinentia pauca contingimus. Unde ait: <hi>Quia non justificabitur ex lege omnis caro coram illo.
Per legem enim cognitio peccati. Nunc autem sine lege
justitia Dei manifestata est, testificata per Legem et
Prophetas: justitia autem Dei per fidem Jesu Christi,
in omnes qui credunt. Non est enim distinctio. Omnes
enim peccaverunt, et egent gloria Dei; justificati gratis
per gratiam ipsius, per redemptionem quae est in Christo
Jesu.</hi> 
 Et iterum: <hi>Ubi est gloriatio</hi>? <hi>Exclusa est. Per
quam legem? factorum? Non, sed per legem fidei. Arbitramur
enim justificari hominem per fidem sine operibus
legis <note>(Id. III, 20-28)</note>
            </hi>. Et iterum: <hi>Non enim
per legem promissio Abrahae aut semini ejus</hi>, <hi>ut haeres
esset mundi, sed per justitiam fidei. Si enim qui per
legem, haeredes sunt; exinanita est fides, et evacuata
<pb n="0557"/>
est promissio. Lex enim iram operatur. Ubi enim non est
lex, nec praevaricatio <note>(Rom. IV, 13-15)</note>
            </hi>. Et alio loco: <hi>Lex
autem subintravit, ut abundaret delictum: ubi autem abundavit
delictum, superabundavit gratia <note>(Id. V, 20)</note>
            </hi>. Item
alio loco: <hi>Peccatum enim vobis non dominabitur, non
enim estis sub lege, sed sub gratia <note>(Id. VI, 14)</note>
            </hi>. Itemque
alio loco: <hi>An ignoratis, fratres, (scientibus enim legem loquor),
quia lex dominatur homini in quantum tempus vivit?
Mulier enim sub viro, viro marito juncta est legi: si
autem mortuus fuerit vir ejus, evacuata est a lege viri.</hi> 
Et paulo post: <hi>Itaque, fratres mei, et vos mortui estis
legi per corpus Christi, ut sitis alterius, qui ex mortuis
resurrexit, ut fructificemus Deo. Cum enim essemus in
carne, passiones peccatorum, quae per legem sunt, operabantur
in membris nostris, ut fructum ferrent morti:
nunc vero evacuati sumus a lege mortis, in qua detinebamur,
ita ut serviamus in novitate spiritus, et non in
vetustate litterae.</hi> His atque hujusmodi contestationibus
Doctor ille Gentium satis evidenter ostendit, legem
non potuisse auferre, sed potius auxisse peccatum,
quod auferat gratia: quoniam lex jubere novit,
cui succumbit infirmitas; gratia juvare, qua infunditur
charitas. Ne quis enim propter haec testimonia
vituperet legem, et malam esse contendat, vidit Apostolus
male intelligentibus quid posset occurrere, et
eamdem sibi ipse proposuit quaestionem: <hi>Quid ergo
dicemus,</hi> inquit? <hi>Lex peccatum est? Absit: sed peccatum
non cognovi nisi per legem.</hi> Hoc jam superius
dixerat, <hi>Per legem enim cognitio peccati.</hi> Non ergo
ablatio, sed cognitio.</p>
          </div3>
<div3>
            <head>14.</head>
            <p>
 <hi>Apostolum ex sua et aliorum qui sub gratia,
non sub lege adhuc sunt, persona locutum esse.</hi> 
Hinc autem jam incipit, propter quod ista consideranda
suscepimus, introducere personam suam,
et tanquam de se ipso loqui: ubi nolunt Pelagiani
ipsum Apostolum intelligi; sed quod in se alium
transfiguraverit, id est, hominem sub lege adhuc
positum, nondum per gratiam liberatum. Ubi quidem
jam debent concedere, quod <hi>in lege nemo justificatur,</hi> 
sicut alibi idem apostolus dicit <note>(Galat. III, 11)</note>; sed
ad cognitionem peccati, et ad ipsius legis praevaricationem
valere legem, ut, cognito auctoque peccato,
per fidem gratia requiratur. Non autem timent ista
de Apostolo intelligi, quae posset et de praeteritis
suis dicere, sed ea quae sequuntur timent. Hic enim: <hi>Concupiscentiam,</hi> 
 inquit, <hi>nesciebam, nisi lex diceret,
Non concupisces. Occasione autem accepta, peccatum
per mandatum operatum est in me omnem concupiscentiam.
Sine lege enim peccatum mortuum est: ego autem
vivebam aliquando sine lege: adveniente autem
mandato peccatum revixit; ego autem mortuus sum.
Et inventum est mihi mandatum, quod erat in vitam,
hoc esse in mortem. Peccatum enim, accepta occasione
per mandatum, fefellit me, et per illud occidit. Itaque
lex quidem sancta, et mandatum sanctum et justum et
bonum. Quod ergo bonum est, mihi factum est mors?
Absit. Sed peccatum ut appareat peccatum, per bonum
mihi operatum est mortem, ut fiat supra modum peccator
<pb n="0558"/>
aut peccatum per mandatum <note>(Rom. VII, 1-13)</note>
            </hi>.
Haec omnia, sicut dixi, potest videri Apostolus de
sua vita commemorasse praeterita: ut illud quod ait, <hi>Ego autem vivebam aliquando sine lege;</hi> 
 aetatem suam
primam ab infantia ante rationales annos voluerit intelligi:
quod autem adjunxit, <hi>Adveniente autem mandato
peccatum revixit; ego autem mortuus sum;</hi> jam
se praecepti capacem, sed non efficacem, et ideo praevaricatorem
legis ostenderet.
</p>
          </div3>
        </div2>

<div2>
          <head>CAPUT IX.</head>
<div3>
            <head>15.</head>
            <p>
 <hi>Voluntate peccat, qui solo timore
non peccat.</hi> Nec moveat quod ad Philippenses scripsit, <hi>Secundum justitiam quae in lege est, qui fuerim 
 sine
querela <note>(Philipp. III, 6)</note>
            </hi>. Potuit enim esse intus in
affectionibus pravis praevaricator legis, et tamen conspicua
opera legis implere, vel timore hominum, vel
ipsius Dei; sed poenae formidine, non dilectione et
delectatione justitiae. Aliud est enim voluntate benefaciendi
benefacere, aliud autem ad malefaciendum
sic voluntate inclinari, ut etiam faceret si hoc posset
impune permitti. Nam sic profecto in ipsa intus voluntate
peccat, qui non voluntate, sed timore non
peccat. In quibus interioribus suis talem se fuisse
sciens Apostolus ante gratiam Dei, quae per Jesum Christum
Dominum nostrum est, alibi hoc apertissime
confitetur. Scribens quippe ad Ephesios: <hi>Et vos,</hi> inquit, <hi>cum essetis mortui delictis et peccatis vestris, in quibus
aliquando ambulastis secundum saeculum mundi hujus,
secundum principem potestatis aeris, spiritus ejus, qui
nunc operatur in filiis diffidentiae in quibus et nos omnes
aliquando conversati sumus in desideriis carnis nostrae,
facientes voluntatem carnis et affectionum, et eramus
naturaliter filii irae, sicut et caeteri: Deus autem
qui dives est in misericordia, propter multam dilectionem
qua dilexit nos, et cum essemus mortui peccatis,
convivificavit nos Christo, cujus gratia sumus salvi facti <note>(Ephes. II, 1-5)</note>
            </hi>.
Rursus ad Titum: <hi>Fuimus enim et
nos,</hi> inquit, <hi>stulti aliquando et increduli, errantes, servientes
desideriis et voluptatibus variis, in malitia et
invidia agentes, abominabiles, invicem odio habentes.</hi> 
Talis Saulus fuit, quando secundum justitiam quae in
lege est, sine querela fuisse se dicit. Nam quia non
post hanc abominabilem vitam, ut esset sine querela,
in lege profecerat, moresque mutaverat, evidenter
in his quae sequuntur ostendit; quandoquidem
mutatum se non dicit ab his malis, nisi per
gratiam Salvatoris. Adjungens enim hoc ipsum etiam
hic, sicut ad Ephesios, ait: <hi>Cum autem benignitas et
humanitas illuxit Salvatoris nostri Dei, non ex operibus
justitiae, quae nos fecimus; sed secundum suam misericordiam
salvos nos fecit per lavacrum regenerationis et
renovationis Spiritus sancti, quem ditissime effudit super
nos, per Jesum Christum Salvatorem nostrum; ut
justificati gratia ipsius, haeredes efficiamur secundum
spem vitae aeternae <note>(Tit. III, 3-7)</note>
            </hi>.
<pb n="0559"/>
</p>
          </div3>
<div3>
            <head>16. </head>
            <p>
Quod autem ait in hoc Epistolae loco ad Romanos, <hi>Peccatum ut appareat peccatum, per bonum mihi
operatum est mortem;</hi> 
 congruit superioribus ubi dixit. <hi>Sed peccatum non cognovi, nisi per legem; nam concupiscentiam
nesciebam, nisi lex diceret, Non concupisces.</hi> 
Et superius, <hi>Per legem cognitio peccati:</hi> hoc
enim et hic dixit, <hi>ut appareat peccatum:</hi> ut illud quod
dixerat, <hi>Sine lege enim peccatum mortuum est;</hi> non
intelligamus nisi tanquam non sit, Latet, non apparet,
penitus ignoratur, tanquam in nescio quibus
ignorantiae tenebris sit sepultum. Et quod ait, <hi>Ego
autem vivebam aliquando sine</hi> lege; quid ait, nisi, Vivere
mihi videbar? Et quod adjunxit, <hi>Adveniente
autem mandato peccatum revixit;</hi> quid est aliud, quam,
Eminuit et apparuit? Nec tamen ait, Vixit; sed, <hi>revixit.</hi> 
 Vixerat enim aliquando in paradiso, quando
contra datum praeceptum satis apparebat admissum:
cum autem a nascentibus trahitur, tanquam mortuum
sit latet, donec repugnans justitiae malum ejus prohibitione
sentiatur, cum aliud jubetur atque approbatur,
aliud delectat atque dominatur: tunc peccatum quodam
modo in notitia nati hominis reviviscit, quod in
notitia primum facti hominis aliquando jam vixerat.
</p>
          </div3>
        </div2>

<div2>
          <head>CAPUT X.</head>
<div3>
            <head>17.</head>
            <p>
 <hi>Sequitur de eodem argumento.</hi> 
Sed quod sequitur, non ita expeditum est, quomodo
de Paulo possit intelligi. <hi>Scimus enim,</hi> inquit, <hi>quia lex
spiritualis est; ego autem carnalis sum <note>(Rom. VII, 14)</note>
            </hi>.
Non ait, Fui: sed, <hi>sum.</hi> Numquid ergo Apostolus,
cum haec scriberet, carnalis fuit? An secundum corpus
hoc dicit? Adhuc enim erat in corpore mortis hujus <note>(Ibid., 24)</note>,
nondum facto quod alibi dicit, <hi>Seminatur
corpus animale, surget corpus spirituale <note>(I Cor. XV,
44)</note>
            </hi>. Tunc enim ex toto se, id est, ex utraque parte
qua constat, spiritualis homo erit, quando spirituale
etiam corpus erit. Neque enim absurdum est, ut sit
in illa vita etiam caro spiritualis; si potuit esse in hac
vita, in his qui adhuc carnalia sapiunt, etiam spiritus
ipse carnalis. Sic ergo ideo dixit, <hi>Ego autem carnalis
sum;</hi> quia nondum spirituale corpus habebat Apostolus.
Sicut posset dicere, Ego autem mortalis sum:
quod utique non nisi secundum corpus intelligeretur
dixisse, quod nondum fuerat immortalitate vestitum.
Item quod adjunxit, <hi>Venundatus sub peccato:</hi> ne quisquam
eum nondum redemptum Christi sanguine existimet,
etiam hoc secundum illud potest intelligi,
quod ait, <hi>Et nos primitias habentes spiritus, et ipsi in
nobismetipsis ingemiscimus, adoptionem exspectantes,
redemptionem corporis nostri <note>(Rom. VIII, 23)</note>
            </hi>. Si enim
secundum hoc se dicit venundatum sub peccato, quod
adhuc non est redemptum a corruptione corpus ejus;
vel venundatum aliquando in prima transgressione
praecepti, ut haberet corpus corruptibile quod aggravat
animam <note>(Sap. IX, 15)</note>: quid prohibet hic Apostolum
intelligi de se ipso dicere, quod ita dicit, ut etiam
<pb n="0560"/>
in ipso possit intelligi; etiamsi in sua persona non se
solum, sed omnes accipi velit, qui se noverunt spirituali
delectatione cum carnis affectione sine consensione
confligere.</p>
          </div3>
<div3>
            <head>18.</head>
            <p>
 An forte metuimus ea quae sequuntur. <hi>Quod
enim operor, ignoro: non enim quod volo, hoc ago; sed
quod odi, illud facio:</hi> ne forte ex his verbis quispiam
consentire carnis concupiscentiae ad opera mala suspicetur
Apostolum? Sed considerandum est quod
adjungit: <hi>Si autem quod nolo, hoc facio, consentio legi
quoniam bona est.</hi> Magis enim se dicit legi consentire,
quam carnis concupiscentiae. Hanc enim peccati nomine
appellat. Facere ergo se dixit et operari, non
affectu consentiendi et implendi, sed ipso motu
concupiscendi. Hinc ergo, inquit, <hi>consentio legi quoniam
bona est: consentio,</hi> quia nolo quod non vult.
Deinde dicit, <hi>Nunc autem jam non ego operor illud,
sed id quod habitat in me peccatum.</hi> Quid est, <hi>Nunc
autem;</hi> nisi, Jam nunc sub gratia, quae liberavit delectationem
voluntatis a consensione cupiditatis? Non
enim melius intelligitur, <hi>Non ego operor,</hi> nisi quia
non consentit exhibere membra sua arma iniquitatis
peccato <note>(Rom. VI, 13)</note>. Nam si et concupiscit et
consentit et agit; quomodo non ipse illud operatur,
etiamsi se operari doleat, et vinci graviter ingemiscat?</p>
          </div3>
<div3>
            <head>19.</head>
            <p>
 Jam illud quod sequitur, nonne unde loquatur,
apertissime ostendit? <hi>Scio enim quia non habitat in
me, hoc est in carne mea, bonum.</hi> Si enim non exponeret
adjungendo, <hi>hoc est in carne mea,</hi> aliter fortasse
acciperetur quod dixit, <hi>in me.</hi> Ac per hoc versat hoc
idem repetens, et inculcans: <hi>Velle enim adjacet mihi;
perficere autem bonum, non.</hi> Hoc est enim perficere
bonum, ut nec concupiscat homo. Imperfectum est
autem bonum, quando concupiscit, etiam si concupiscentiae
non consentit ad malum. <hi>Non enim quod
volo facio bonum,</hi> inquit; <hi>sed quod nolo malum, hoc
ago. Si autem quod nolo ego, hoc facio; jam non ego
operor illud, sed quod habitat in me peccatum.</hi> Id repetivit
inculcans, et tanquam tardissimos de somno
excitans: <hi>Invenio ergo legem,</hi> inquit, <hi>mihi volenti facere
bonum, quoniam mihi malum adjacet.</hi> Illa ergo
bonum est volenti facere, adjacet autem malum ex
concupiscentia, cui non consentit qui dicit, <hi>Jam non
ego operor illud.</hi> </p>
          </div3>
<div3>
            <head>20.</head>
            <p>
 Apertius autem quod sequitur utrumque declarat: <hi>Condelector enim legi Dei secundum interiorem
hominem; video autem aliam legem in membris meis,
repugnantem legi mentis meae, et captivantem me in lege
peccati</hi>,
 <hi>quae est in membris meis.</hi> Sed quod dixit, <hi>captivantem me,</hi> 
 potest movere, si nulla consensio est.
Unde propter tria ista, duo scilicet de quibus jam disputavimus,
quod ait, <hi>Ego autem carnalis sum,</hi> et, <hi>venundatus
sub peccato,</hi> et hoc tertium, <hi>captivantem me
in lege peccati, quae est in membris meis,</hi> potest videri
<pb n="0561"/>
Apostolus cum describere qui sub lege adhuc vivit,
nondum sub gratia. Sed sicut illa duo exposuimus,
propter carnem adhuc corruptibilem dicta; sic et hoc
potest intelligi, ut <hi>captivantem me,</hi> dixerit, carne,
non mente; motione, non consensione: et ideo <hi>captivantem
me,</hi> quia et in ipsa carne non est aliena natura,
sed nostra. Sicut ergo exposuit ipse quid dixerit, <hi>Scio enim quia non habitat in me, hoc est in carne
mea, bonum:</hi> 
 sic jam ex illius expositione hunc locum
debemus accipere, tanquam dixerit, <hi>captivantem
me,</hi> hoc est, carnem meam, <hi>in lege peccati, quae
est in membris meis.</hi> </p>
          </div3>
<div3>
            <head>21.</head>
            <p>
 Deinde subjungit propter quod dicta sunt omnia: <hi>Miser ego homo, quis me liberabit de corpore mortis
hujus? Gratia Dei per Jesum Christum Dominum
nostrum.</hi> 
 Atque inde concludit, <hi>Igitur ipse ego mente
servio legi Dei, carne autem legi peccati:</hi> carne scilicet
legi peccati, concupiscendo; mente autem legi
Dei, eidem concupiscentiae non consentiendo. <hi>Nulla
ergo condemnatio est nunc his qui sunt in Christo Jesu.</hi> 
Non enim damnatur, nisi qui concupiscentiae carnis
consentit ad malum. <hi>Lex enim spiritus vitae in Christo
Jesu liberavit</hi> te <hi>a lege peccati et mortis <note>(Rom. VII, 15-VIII,
2)</note>
            </hi>: ne scilicet consensionem tuam concupiscentia
sibi vindicet carnis. Et ea quae sequuntur, eumdem
sensum magis magisque demonstrant: sed adhibendus
est modus.</p>
          </div3>
<div3>
            <head>22.</head>
            <p>
 Visum autem aliquando etiam mihi fuerat, hominem
sub lege, isto Apostoli sermone describi.
Sed vim mihi fecerunt postea ista verba, quod ait, <hi>Nunc autem jam non ego operor illud.</hi> 
 Ad hoc enim
pertinet illud quod ait et postea, <hi>Nulla ergo condemnatio
est nunc his qui sunt in Christo Jesu.</hi> Et quia non
video quomodo diceret homo sub lege, <hi>Condelector
legi Dei secundum interiorem hominem:</hi> cum ipsa delectatio
boni, qua etiam non consentit ad malum,
non timore poenae, sed amore justitiae (hoc est enim
condelectari), nonnisi gratiae deputanda sit.
</p>
          </div3>
        </div2>

<div2>
          <head>CAPUT XI.</head>
<div3>
            <head>23.</head>
            <p>
 <hi>Iterum de eodem argumento.</hi> Nam
et ubi ait, <hi>Quis me liberabit de corpore mortis hujus;</hi> quis
neget Apostolum cum haec diceret, adhuc fuisse in
corpore mortis hujus? A quo utique impii non liberantur,
quibus eadem corpora ad tormenta aeterna
redduntur. Liberari ergo est a corpore mortis hujus,
omni sanato languore concupiscentiae carnis, non ad
poenam corpus recipere, sed ad gloriam. Huic loco
et illud satis consonat: <hi>Etiam nos ipsi primitias habentes
spiritus, et ipsi in nobismetipsis ingemiscimus,
adoptionem exspectantes, redemptionem corporis nostri.</hi> 
Nimirum enim gemitu isto ingemiscimus, in quo dicimus, <hi>Miser ego homo, quis me liberabit de corpore
mortis hujus?</hi> 
 Illud etiam ubi ait, <hi>Quod enim operor,
ignoro;</hi> quid est aliud, quam, Nolo, non approbo,
non consentio, non facio? Alioquin contrarium est
his, quae superius dixit, <hi>Per legem cognitio peccati;</hi> 
<pb n="0562"/>
et, <hi>Peccatum non cognovi nisi per legem;</hi> et, <hi>Peccatum
ut appareat peccatum, per bonum mihi operatum est
mortem.</hi> Quomodo enim peccatum per legem cognovit,
quod ignorat? quomodo apparet peccatum, quod
ignoratur? Sic ergo dictum est, <hi>ignoro,</hi> Non facio,
quia nulla consensione id ego ipse committo: quomodo
dicturus est Dominus impiis, <hi>Non novi vos <note>(Matth. VII, 23)</note>
            </hi>;
quem procul dubio latere nihil potest:
et sicut dictum est, <hi>Eum qui non noverat peccatum <note>(II Cor. V, 21)</note>
            </hi>;
quod est, Non fecerat: neque
enim non noverat quod arguebat?</p>
          </div3>
<div3>
            <head>24.</head>
            <p>
 His atque hujusmodi in ista Scripturae apostolicae
circumstantia diligenter consideratis, recte intelligitur
Apostolus, non quidem se solum in sua
persona, verum alios etiam sub gratia constitutos significasse,
sed secum nondum in illa constitutos pace
perfecta, in qua absorbebitur mors in victoriam <note>(I Cor.
XV, 54)</note>. De qua post dicit, <hi>Si autem Christus in vobis,
corpus quidem mortuum est propter peccatum; spiritus
autem vita est propter justitiam. Si ergo Spiritus
ejus qui suscitavit Jesum ex mortuis, habitat in vobis;
qui suscitavit Christum Jesum a mortuis, vivificabit et
mortalia corpora vestra per inhabitantem Spiritum ejus
in vobis <note>(Rom. VIII, 10, 11)</note>
            </hi>. Vivificatis igitur mortalibus
corporibus nostris, non solum ad peccandum
consensio nulla erit, sed nec ipsa cui non consentiatur
carnis concupiscentia remanebit. Quam spiritui
resistentem non habere in carne mortali, ille tantummodo
homo potuit, qui non per ipsam ad homines
venit. Et ideo Apostolos, quia homines erant, et
corpus quod corrumpitur et aggravat animam, in hujus
vitae mortalitate portabant, absit ut dicamus, sicut
iste calumniatur,  « semper immoderata libidine
fuisse pollutos: »  sed dicimus a consensione pravarum
libidinum liberos, de concupiscentia tamen carnis,
quam moderando frenabant, tanta humilitate et
pietate gemuisse, ut optarent eam non habere potius,
quam domare.
</p>
          </div3>
        </div2>

<div2>
          <head>CAPUT XII.</head>
<div3>
            <head>25.</head>
            <p>
 <hi>Sexta calumnia, Nec Christum a
peccatis liberum fuisse.</hi> Proinde iste quod addidit
nos dicere,  « Christum et a peccatis liberum non
fuisse, sed carnis necessitate mentitum, et aliis
maculatum fuisse delictis: »  viderit a quibus audierit,
vel in quorum litteris legerit; quod quidem fortasse
non intellexit, et in sensus calumniosos malitia
fallente convertit.
</p>
          </div3>
        </div2>

<div2>
          <head>CAPUT XIII.</head>
<div3>
            <head>26.</head>
            <p>
 <hi>Septima calumnia, In Baptismo
non remitti peccata omnia.</hi>  « Dicunt etiam, »  inquit,
 « Baptisma non dare omnem indulgentiam peccatorum,
nec auferre crimina, sed radere, ut omnium
peccatorum radices in mala carne teneantur. »  Quis
hoc adversus Pelagianos, nisi infidelis affirmet? Dicimus
ergo Baptisma dare omnium indulgentiam
peccatorum, et auferre crimina, non radere; nec
 « ut omnium peccatorum radices in mala carne teneantur,
quasi rasorum in capite capillorum, unde
crescant iterum resecanda peccata. »  Nam et istam
similitudinem comperi, suae illos adhibere calumniae,
<pb n="0563"/>
tanquam hoc nos sentiamus atque dicamus.</p>
          </div3>
<div3>
            <head>27.</head>
            <p>
 Sed de ista concupiscentia carnis falli eos
credo, vel fallere; cum qua necesse est ut etiam baptizatus,
et hoc si diligentissime proficit, et Spiritu
Dei agitur <note>(Rom. VIII, 14)</note>, pia mente confligat. Sed
haec etiamsi vocatur peccatum, non utique quia peccatum
est, sed quia peccato facta est, sic vocatur: sicut
scriptura manus cujusque dicitur, quod manus eam fecerit.
Peccata autem sunt, quae secundum carnis concupiscentiam
vel ignorantiam illicite fiunt, dicuntur, cogitantur:
quae transacta etiam reos tenent, si non remittantur.
Et ista ipsa carnis concupiscentia in Baptismo
sic dimittitur, ut quamvis tracta sit a nascentibus, nihil
noceat renascentibus. Ex quibus tamen, si filios
carnaliter gignunt, rursus trahitur; rursusque est nocitura
nascentibus, nisi eadem forma renascentibus remittatur,
et insit nihil obfutura vitae futurae, quoniam
reatus ejus generatione tractus, regeneratione dimissus
est: et ideo jam non sit peccatum, sed hoc
vocetur, sive quod peccato facta sit, sive quod peccandi
delectatione moveatur, etsi ei vincente delectatione
justitiae non consentiatur. Nec propter ipsam,
cujus jam reatus lavacro regenerationis absumptus
est, dicunt in oratione baptizati, <hi>Dimitte nobis debita
nostra, sicut et nos dimittimus debitoribus nostris:</hi> sed
propter peccata quae fiunt, sive in ejus consensionibus,
cum ab eo quod libet vincitur quod placet, sive
cum per ignorantiam malum quasi bonum placet.
Fiunt autem, sive operando, sive loquendo, sive
quod facillimum atque celerrimum est, cogitando. A
quibus omnibus quis etiam fidelium gloriabitur castum
se habere cor, aut quis gloriabitur mundum se esse a
peccato <note>(Prov. XX, 9)</note>? Illud sane quod in oratione
sequitur, propter ipsam dicitur, <hi>Ne nos inferas in
tentationem, sed libera nos a malo <note>(Matth. VI, 12, 13)</note>
            </hi>. <hi>Unusquisque</hi> 
 enim, sicut scriptum est, <hi>tentatur a concupiscentia
sua abstractus et illectus; deinde concupiscentia
cum conceperit, parit peccatum (Jacobi, I,
14, 15)</hi>.
</p>
          </div3>
        </div2>

<div2>
          <head>CAPUT XIV.</head>
<div3>
            <head>28.</head>
            <p>
 <hi>Crimina et peccata venialia.</hi> 
Hi omnes concupiscentiae partus, et ipsius concupiscentiae
reatus antiquus, Baptismatis ablutione
dimissi sunt: et quidquid parit nunc ista concupiscentia,
si non sint illi partus, qui non solum peccata,
verum etiam crimina nuncupantur, pacto illo quotidianae
orationis ubi dicimus, <hi>Dimitte nobis debita nostra,
sicut dimittimus,</hi> et eleemosynarum sinceritate
mundantur. Neque enim quisquam sic desipit, ut dicat
ad baptizatos dominicum illud non pertinere
praeceptum, <hi>Dimittite, et dimittetur vobis; date, et
dabitur vobis <note>(Luc. VI, 37, 38)</note>
            </hi>. Nullus autem in Ecclesia
recte posset ordinari minister, si dixisset Apostolus,
Si quis sine peccato; ubi ait, <hi>Si quis sine crimine
est <note>(Tit. I, 6)</note>
            </hi>: aut si dixisset, Nullum peccatum habentes;
ubi ait, <hi>Nullum crimen habentes <note>(I Tim. III,
10)</note>
            </hi>. Multi quippe baptizati fideles sunt sine crimine;
sine peccato autem in hac vita neminem dixerim,
<pb n="0564"/>
quantalibet Pelagiani, quia haec dicimus, adversum
nos inflentur et disrumpantur insania: non quia aliquid
peccati remanet, quod in Baptismate non remittatur;
sed quia a nobis in hujus vitae infirmitate
manentibus quotidie fieri non quiescunt, quae fideliter
orantibus et misericorditer operantibus quotidie remittantur.
Haec est fidei catholicae sanitas, quam
sanctus ubique seminat Spiritus, non pravitatis haereticae
vanitas et praesumptio spiritus.
</p>
          </div3>
        </div2>

<div2>
          <head>CAPUT XV.</head>
<div3>
            <head>29.</head>
            <p>
 <hi>Julianus suorum fidem Catholicorum
sententiis opponit. Antithesis prima, de libero
arbitrio. Secunda, de nuptiis. Tertia, de conjugali commixtione.</hi> 
Jam itaque de caetero videamus, quemadmodum
posteaquam nobis calumniose putavit objicienda
quae credimus, et fingenda quae non credimus,
suam ipse vel Pelagianorum fidem profiteatur. « Contra
haec, »  inquit,  « nos quotidie disputamus, et ideo
nolumus praevaricatoribus adhibere consensum, quia
nos dicimus liberum arbitrium in omnibus esse naturaliter,
nec Adae peccato perire potuisse: quod
Scripturarum omnium auctoritate firmatur. »  Haec si
quemadmodum oportet, non contra Dei gratiam diceretis;
non consensum praevaricatoribus adhiberetis,
sed vestrum sensum corrigeretis. Hinc autem
quantum potuimus, et quantum sufficere visum est,
superius disputavimus.</p>
          </div3>
<div3>
            <head>30.</head>
            <p>
 « Dicimus, »  inquit,  « has quae nunc aguntur
in orbe terrarum, a Deo nuptias institutas, nec reos
esse conjuges, sed fornicatores et adulteros condemnandos. » 
Hoc verum et catholicum est: sed quod
vos hinc vultis efficere, ut de commixtione masculi
et feminae, nihil peccati nascentes trahant, quod
lavacro regenerationis expietur, hoc falsum est et
haereticum.</p>
          </div3>
<div3>
            <head>31.</head>
            <p>
 « Motum, »  inquit,  « genitalium, id est, ipsam
virilitatem sine qua non potest esse commixtio, a
Deo dicimus institutam. »  Ad hoc respondemus, motum
genitalium, et, ut verbo ejus utar, virilitatem,
sine qua non potest esse commixtio, Deus sic instituit,
ut nihil haberet pudendum. Non enim fas fuit
ut ejus erubesceret creatura de sui opere Creatoris;
sed inobedientia membrorum supplicio justo primis
hominibus inobedientibus reddita est, de qua erubuerunt,
quando foliis ficulneis pudenda texerunt,
quae prius pudenda non fuerunt.
</p>
          </div3>
        </div2>

<div2>
          <head>CAPUT XVI.</head>
<div3>
            <head>32.</head>
            <p>
 <hi>Perizomata quae sibi Adam et Eva
consuerunt. Apertio oculorum Adae et Evae. Pudor nuditatis.</hi> 
Neque enim sibi tunicas, ut totum corpus tegerent
post peccatum, sed succinctoria consuerunt <note>(Gen. III, 7)</note>,
quae nonnulli interpretes nostri minus
diligentes tegmina interpretati sunt. Quod quidem
verum est: sed generale nomen est tegmen, quo indumentum
et operimentum omne possit intelligi. Et
ideo debuit ambiguitas evitari, ut quemadmodum
<pb n="0565"/>
graecus <foreign xml:lang="greek">περιζώματα</foreign> posuit, quibus non teguntur nisi
pudendae corporis partes, sic et latinus, aut ipsum
graecum poneret, quia et ipso jam consuetudo utitur
pro latino, vel sicut quidam succinctoria, vel sicut
alii melius campestria nominarunt. Ex illo quippe
hoc nomen est, quod pudenda juvenes tegebant antiquo
more Romano, quando nudi exercebantur in
campo: unde campestrati appellantur hodieque, qui
eadem membra cingendo cooperiunt. Quanquam si
ea quibus peccatum est, tegenda fuerant post peccatum;
ne tunicis quidem indui debuerunt, sed manum
et os tegere, quia sumendo et vescendo peccarunt.
Quid sibi ergo vult, quod accepto prohibito cibo, cum
fuisset praecepti facta transgressio, in illa membra
aspectus intenditur? Quae ibi novitas ignota sentitur,
et se compellit adverti? quod apertione significatur
oculorum. Neque enim eis vel quando ille nomina pecoribus
et volueribus imponebat <note>(Gen. II, 20)</note>, vel
quando illa pulchrum lignum vidit et bonum, oculi
non patebant; sed aperti, hoc est, intenti ad intuendum
facti sunt <note>(Id. III, 6, 7)</note>: sicut scriptum est de
Agar ancilla Sarrae, quod aperuit oculos suos, et
vidit puteum <note>(Id. XXI, 19)</note>; quos clausos utique non
habebat. Ut ergo nuditatis suae, quam quotidie profecto
intuebantur, nec confundebantur, eos subito sic
puderet, ut membra illa jam nuda ferre non possent,
sed statim operire curarent; nonne et ille in motu
aperto, et illa in occulto, contra suae voluntatis arbitrium
inobedientia illa membra senserunt, quibus
utique nutu voluntario sicut caeteris dominari debuerunt?
Quod merito passi sunt quia et ipsi obedientes
suo Domino non fuerunt. Erubuerunt ergo, ita se
Creatori suo non exhibuisse servitium, ut in eis
membris ex quibus essent filii procreandi, mererentur
amittere dominatum.</p>
          </div3>
<div3>
            <head>33.</head>
            <p>
 Hoc pudoris genus, haec erubescendi necessitas
certe cum omni homine nascitur, et ipsis quodammodo
naturae legibus imperatur, ut in hac re verecundentur
etiam ipsa pudica conjugia; nec quisquam
tam male turpiterque proficiat, ut quia cognovit Deum
esse conditorem naturae auctoremque nuptiarum, ideo
etiam miscendus uxori, si quis eum videat, non de
his motibus erubescat, quaeratque secretum, ubi non
solum alienorum, verum etiam suorum omnium possit
vitare conspectum. Itaque sua culpa sibi accidens
malum, natura humana permittatur agnoscere; ne
cogatur, aut quod est impudentissimum, de his suis
motibus non erubescere, aut quod est ingratissimum,
de sui creatoris operibus erubescere. Quo tamen
malo, propter bonum generationis filiorum, bene
utuntur pudica conjugia. Solius autem carnalis voluptatis
causa libidini consentire, peccatum est;
quamvis conjugatis secundum veniam concedatur.
</p>
          </div3>
        </div2>

<div2>
          <head>CAPUT XVII.</head>
<div3>
            <head>34.</head>
            <p>
 <hi>An libido ante peccatum in
paradiso esse potuerit.</hi> Sed constituite, Pelagiani, servata
honestate ac fecunditate nuptiarum si nemo
<pb n="0566"/>
peccasset, qualem velitis in paradiso vitam illorum
hominum cogitare, et unum de his quatuor rebus
eligite. Procul dubio enim, aut quotiescumque libuisset,
toties concubuissent; aut frenarent libidinem,
quando concubitus necessarius non fuisset: aut tunc
ad nutum voluntatis libido consurgeret, quando esse
concubitum necessarium casta prudentia praesensisset;
aut nulla ibi omnino existente libidine, ut caetera
membra quaeque ad opera sua, sic ad opus proprium
etiam genitalia jussis volentium sine ulla difficultate
servissent. Horum quatuor quod vultis eligite.
Sed puto quod duo priora respuetis, ubi libidini aut
servitur, aut repugnatur. Namque illud primum tam
praeclara honestas; hoc autem secundum tam magna
felicitas non vult. Absit enim ut tantae illius beatitudinis
decus, aut praecedentem semper sequendo libidinem
ageret turpissimam servitutem, aut ei resistendo
non haberet plenissimam pacem: absit, inquam,
ut carnis concupiscentiam non opportune ad
generandum, sed inordinata commotione surgentem,
aut illi menti placere consentiendo satiare, aut illi
quieti necesse esset dissentiendo cohibere.</p>
          </div3>
<div3>
            <head>35.</head>
            <p>
 Duarum vero reliquarum quamlibet elegeritis,
non est adversus vos ulla contentione laborandum.
Etsi enim quartum nolueritis eligere, ubi est omnium
obedientium membrorum sine ulla libidine summa
tanquillitas, quoniam jam vos ei fecit vestrarum disputationum
impetus inimicos: illud vobis saltem placebit,
quod tertio loco posuimus, ut illa carnalis
concupiscentia, cujus motus ad postremam, quae
vos multum delectat, pervenit voluptatem, nunquam
in paradiso, nisi cum ad gignendum esset necessaria,
ad voluntatis nutum exsurgeret. Hanc si placet vobis
in paradiso collocare, et per talem concupiscentiam
carnis, quae nec praeveniret, nec tardaret, nec excederet
imperium voluntatis, vobis videtur in illa felicitate
filios potuisse generari, non repugnamus.
Ad hoc enim quod agimus, sufficit nobis quia nunc
talis in hominibus non est, qualem in illius felicitatis
loco esse potuisse conceditis. Qualis quippe nunc sit,
profecto omnium sensus mortalium, etsi cum verecundia,
confitetur: quia et castos etiam nolentes,
eamque temperantia castigantes, inquietudine inordinata
importunaque sollicitat, et plerumque sese
volentibus subtrahit, nolentibus ingerit; ut nihil
aliud inobedientia sua, quam illius priscae inobedientiae
poenam se esse testetur. Unde merito de illa et
tunc primi homines, quando pudenda texerunt, et
nunc qui se utcumque hominem esse considerat,
omnis pudens impudensque confunditur, absit ut de
opere Dei, sed de poena primi veterisque peccati.
Verum vos non pro religiosa ratione, sed pro animosa
contentione, nec pro humano pudore, sed pro
vestro furore, ne vel ipsa concupiscentia carnis vitiata
<pb n="0567"/>
credatur, et ex ea trahi originale peccatum; talem
prorsus qualis nunc est, in paradisum conamini
disputando revocare, eamque illic esse potuisse contendere,
quam vel semper sequeretur inhonesta
consensio, vel aliquando coerceret miseranda dissensio.
Nos autem non multum curamus quid vos de illa sentire
delectet. Quidquid tamen hominum per illam nascitur,
si non renascatur, sine dubitatione damnatur,
et necesse est esse sub diabolo, si non inde liberetur
a Christo.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>36.</head>
            <p>
 <hi>Quarta Juliani antithesis,
quod homo sit Dei opus, nec ex illius potentia vel in malum
vel in bonum cogatur.</hi>  « Homines, »  inquit,  « Dei
opus esse defendimus: nec ex illius potentia vel in
malum vel in bonum invitum aliquem cogi; sed propria
voluntate, aut bonum facere, aut malum: in
bono vero opere a Dei gratia semper adjuvari, in
malum vero diaboli suggestionibus incitari. »  Ad haec
respondemus, Homines esse opus Dei, in quantum
homines sunt; sed sub diabolo esse, in quantum peccatores
sunt, nisi eruantur inde per eum, qui non
ob aliud factus est inter Deum et homines mediator,
nisi quia ex hominibus non potuit esse peccator. Nec
ex Dei potentia vel in malum vel in bonum invitum
aliquem cogi; sed Deo deserente pro meritis ire in
malum, et Deo adjuvante sine meritis converti ad
bonum. Non enim est homo bonus si nolit; sed gratia
Dei etiam ad hoc adjuvatur ut velit: quoniam non
inaniter scriptum est, <hi>Deus est enim qui operatur in
vobis et velle et operari, pro bona voluntate <note>(Philipp.
II, 13)</note>
            </hi>; et, <hi>Praeparatur voluntas a Domino <note>(Prov. VIII,
sec. LXX)</note>
            </hi>.
</p>
          </div3>
        </div2>

<div2>
          <head>CAPUT XIX.</head>
<div3>
            <head>37.</head>
            <p>
 <hi>Initium bonae voluntatis,
donum gratiae. Venire ad Christum est credere. Vis
gratiae.</hi> Vos autem in bono opere sic putatis adjuvari
hominem gratia Dei, ut in excitanda ejus ad
ipsum bonum opus voluntate, nihil eam credatis operari.
Quod satis ipsa tua verba declarant. Cur enim
non dixisti, hominem Dei gratia in bonum opus excitari,
sicut dixisti,  « in malum diaboli suggestionibus
incitari; »  sed aisti,  « in bono opere a Dei gratia
semper adjuvari? »  tanquam sua voluntate, nulla
Dei gratia bonum opus aggressus, in ipso jam opere
divinitus adjuvetur, pro meritis videlicet voluntatis
bonae; ut reddatur debita gratia, non donetur indebita:
ac sic gratia jam non sit gratia <note>(Rom. XI, 6)</note>;
sed sit illud quod Pelagius in judicio Palaestino ficto
corde damnavit, gratiam Dei secundum merita nostra
dari. Dic mihi, obsecro, quid boni Paulus adhuc
Saulus, volebat, ac non potius magna mala, quando
spirans caedem pergebat ad vastandos horrenda mentis
caecitate ac furore Christianos? Quibus meritis
bonae voluntatis Deus illum ab his malis ad bona, mirabili
et repentina vocatione convertit <note>(Act. IX)</note>? Quid
ego dicam, quibus meritis, cum ipse clamet, <hi>Non ex
operibus justitiae quae nos fecimus, sed secundum suam
misericordiam salvos nos fecit <note>(Tit. III, 5)</note>
            </hi>? Quid illud
<pb n="0568"/>
quod jam commemoravi dixisse Dominum, <hi>Nemo potest
venire ad me,</hi> quod intelligitur, Credere in me; <hi>nisi ei datum fuerit a Patre meo 
 <note>(Joan. VI, 66)</note>
            </hi>? Utrum
jam volenti credere pro meritis bonae voluntatis
hoc datur: an potius ut credat, ipsa voluntas, sicut
Sauli, desuper excitatur, etiam si tam sit aversus a
fide, ut credentes etiam persequatur? Utquid enim
nobis Dominus praecepit, ut oremus pro eis qui nos
persequuntur <note>(Matth. V, 44)</note>? Numquid hoc oramus,
ut eis pro bona eorum voluntate gratia Dei retribuatur,
ac non potius ut mala in bonum voluntas ipsa
mutetur? Sicut credimus, tunc a sanctis quos persequebatur,
non inaniter oratum esse pro Saulo <note>(Act.
VII, 59)</note>, ut ad fidem quam vastabat, voluntas ejus
converteretur. Et illius quidem conversio desuper
facta, manifesto etiam miraculo apparuit. Quam multi
inimici Christi quotidie subito Dei occulta gratia
trahuntur ad Christum? Quod verbum si non ex
Evangelio posuissem, quanta de me propter hoc iste
dixisset; cum etiam nunc obluctetur non mihi, sed
illi qui clamat, <hi>Nemo potest venire ad me, nisi Pater,
qui misit me, traxerit eum <note>(Joan. VI, 44)</note>
            </hi>? Non enim
ait, Duxerit, ut illic aliquo modo intelligamus praecedere
voluntatem. Quis trahitur, si jam volebat? Et
tamen nemo venit, nisi velit. Trahitur ergo miris
modis ut velit, ab illo qui novit intus in ipsis hominum
cordibus operari, non ut homines, quod fieri
non potest, nolentes credant, sed ut volentes ex nolentibus
fiant.
</p>
          </div3>
        </div2>

<div2>
          <head>CAPUT XX.</head>
<div3>
            <head>38.</head>
            <p>
 <hi>Gratiae Dei vis demonstratur.</hi> 
Hoc verum esse non conjectura suspicamur humana,
sed evidentissima divinarum Scripturarum auctoritate
dignoscimus. Legitur in Paralipomenon libris: <hi>Et
quidem in Juda facta est manus Dei, ut daret illis cor
unum, ut facerent praeceptum regis et principum in verbo
Domini <note>(II Par. XXX, 12)</note>
            </hi>. Item per Ezechielem prophetam
Dominus dicit: <hi>Dabo eis cor aliud, et spiritum
novum dabo eis, et evellam cor eorum lapideum
de carne eorum, et dabo eis cor carneum; ut in praeceptis
meis ambulent, et justificationes meas observent,
et faciant eas <note>(Ezech. XXXVI, 26, 27)</note>
            </hi>. Quid
est autem quod Esther illa regina orat, et dicit, <hi>Da sermonem concinnum in os meum, et verba mea
clarifica in conspectu leonis, et converte cor ejus in
odium impugnantis nos?</hi> 
 Utquid ista in oratione dicit
Deo, si non operatur Deus in cordibus hominum
voluntatem? Sed forte hoc mulier insipienter
oravit. Videamus ergo utrum inaniter praemissus fuerit
orantis affectus, et consecutus non fuerit exaudientis
effectus. Ecce ingreditur ad regem. Ne multa
dicamus. Et quia non ordine suo ingrediebatur, magna
necessitate compulsa, intuitus est eam, sicut
scriptum est, velut taurus in impetu indignationis
suae. Et timuit regina, et conversus est color ejus per
dissolutionem, et inclinavit se super caput delicatae
suae, quae praecedebat eam. Et convertit Deus, et
transtulit indignationem ejus in lenitatem. Jam sequentia
commemorare quid opus est, ubi Deum complevisse
<pb n="0569"/>
quod illa rogaverat, divina Scriptura testatur <note>(Esth. XIV-XVI)</note>,
operando in corde regis, quid aliud,
quam voluntatem, qua jussit et factum est quod ab eo
regina poposcerat? Quam Deus jam, ut fieret, exaudierat,
qui cor regis, antequam mulieris sermonem
poscentis audisset, occultissima et efficacissima potestate
convertit, et transtulit ab indignatione ad lenitatem,
hoc est, a voluntate laedendi ad voluntatem
favendi: secundum illud Apostoli, <hi>Deus operatur in
vobis et velle.</hi> Numquid homines Dei qui haec scripserunt,
imo ipse Spiritus Dei, quo auctore per eos ista
conscripta sunt, oppugnavit liberum hominis arbitrium?
Absit: sed Omnipotentis in omnibus et judicium
justissimum, et auxilium misericordissimum
commendavit. Sufficit enim scire homini quod non
est iniquitas apud Deum. Jam quomodo ista dispenset,
faciens alios secundum meritum vasa irae, alios
secundum gratiam vasa misericordiae <note>(Rom. IX, 14,
22, 23)</note>; quis cognovit sensum Domini, aut quis
consiliarius ejus fuit <note>(Id. XI, 34)</note>? Si ergo ad honorem
gratiae pertinemus, non simus ingrati, tribuendo
nobis quod accepimus. Quid enim habemus,
quod non accepimus <note>(I Cor. IV, 7)</note>?
</p>
          </div3>
        </div2>

<div2>
          <head>CAPUT XXI.</head>
<div3>
            <head>39.</head>
            <p>
 <hi>Quinta Juliani antithesis, de
justis veteris Testamenti.</hi>  « Dicimus, »  inquit,  « sanctos
veteris Testamenti perfecta hinc justitia ad aeternam
transisse vitam, id est, studio virtutis ab omnibus
recessisse peccatis: quia et illi quos legimus aliquid
peccasse, postea tamen eos emendasse cognovimus. » 
Quantaelibet fuisse virtutis antiquos praedices
justos, non eos salvos fecit nisi fides Mediatoris, qui
in remissionem peccatorum sanguinem fudit. Ipsorum
enim vox est: <hi>Credidi, propter quod locutus sum <note>(Psal. CXV, 1)</note>
            </hi>.
Unde ait et apostolus Paulus: <hi>Habentes
autem eumdem spiritum fidei, secundum quod scriptum
est, Credidi, propter quod locutus sum; et nos
credimus, propter quod et loquimur <note>(II Cor. IV, 13)</note>
            </hi>.
Quid est, <hi>eumdem spiritum;</hi> nisi quem justi quoque
illi habuerunt, qui ista dixerunt? Dicit etiam apostolus
Petrus: <hi>Quid vultis jugum imponere Gentibus,
quod neque nos portare potuimus, neque patres nostri?
Sed per gratiam Domini Jesu Christi credimus salvi
fieri</hi>, <hi>quemadmodum et illi <note>(Act. XV, 10, 11)</note>
            </hi>. Hoc
vos non vultis, inimici huic gratiae, ut eadem gratia
Jesu Christi salvi facti credantur antiqui: sed distribuitis
tempora secundum Pelagium, in cujus libris
hoc legitur; et ante Legem dicitis salvos factos esse
natura, deinde per Legem, postremo per Christum,
quasi hominibus duorum superiorum temporum, ante
Legem scilicet et in Lege, sanguis Christi non fuerit
necessarius: evacuantes quod dictum est, <hi>Unus enim
<pb n="0570"/>
Deus, unus et mediator Dei et hominum homo Christus
Jesus <note>(I Tim. II, 5)</note>
            </hi>.
</p>
          </div3>
        </div2>

<div2>
          <head>CAPUT XXII.</head>
<div3>
            <head>40.</head>
            <p>
 <hi>Sexta antithesis, de gratia
omnibus necessaria et de Baptismo parvulorum.</hi>  « Gratiam
Christi, »  inquiunt,  « omnibus necessariam et
majoribus et parvulis confitemur; et eos qui dicunt
de duobus baptizatis natum non debere baptizari,
anathematizamus. »  Novimus quomodo non secundum
Paulum apostolum, sed secundum Pelagium haereticum
ista dicatis: parvulis videlicet Baptismum necessarium,
non propter remissionem peccatorum, sed tantummodo
propter regnum coelorum. Datis enim eis
extra regnum Dei locum salutis et vitae aeternae, etiamsi
non fuerint baptizati. Nec attenditis quod scriptum
est: <hi>Qui crediderit et baptizatus fuerit salvus erit</hi>; <hi>qui autem non crediderit, condemnabitur 
 <note>(Marc. XVI,
16)</note>
            </hi>. Propter quod in Ecclesia Salvatoris per alios
parvuli credunt, sicut ex aliis ea quae illis in Baptismo
remittuntur peccata traxerunt. Nec illud cogitatis,
eos vitam habere non posse, qui fuerint expertes
corporis et sanguinis Christi, dicente ipso, <hi>Nisi
manducaveritis carnem meam, et biberitis sanguinem
meum, non habebitis vitam in vobis <note>(Joan. VI, 54)</note>
            </hi>. Aut
si evangelicis vocibus cogimini confiteri, nec vitam
salutemque posse habere parvulos de corpore exeuntes,
nisi fuerint baptizati; quaerite cur compellantur
non baptizati secundae mortis subire supplicium, judicante
illo qui neminem damnat immeritum; et invenietis
quod non vultis, originale peccatum.
</p>
          </div3>
        </div2>

<div2>
          <head>CAPUT XXIII.</head>
<div3>
            <head>41.</head>
            <p>
 <hi>Septima antithesis, de Baptismi
effectu.</hi>  « Eos etiam qui dicunt, »  inquit,  « Baptisma
non omnia peccata delere, condemnamus;
quia scimus plenam purgationem per ipsa mysteria
conferri. »  Hoc dicimus et nos: sed parvulos quoque
per ipsa mysteria, primae nativitatis et obnoxiae successionis
vinculis solvi, non dicitis vos. Propter
quod de Ecclesia Christi, quae hoc antiquitus tenet,
oportet ut sicut alii haeretici segregemini et vos.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>42.</head>
            <p>
 <hi>Juliani Epistolae conclusionem
refellit.</hi> Jam vero quod ita concludit Epistolam,
ut dicat,  « Nemo ergo vos seducat, nec se negent
impii ista sentire. Sed si verum dicunt, aut audientia
detur, aut certe isti ipsi episcopi, qui nunc dissident,
damnent quae supra dixi cum Manichaeis ista tenere,
sicut nos ista damnamus quae de nobis jactant; et
fit plena concordia: quod si nolunt, scitote eos
esse Manichaeos, et ab eorum vos abstinete consortiis; » 
contemnendum est potius quam refellendum.
Quis enim nostrum dubitat anathema dicere Manichaeis,
qui dicunt a bono Deo nec homines, nec nuptias
institutas, nec legem datam, quae per Moysen
Hebraeo populo ministrata est? Sed et Pelagianis non
immerito anathema dicimus, qui tam sunt inimici
gratiae Dei, quae venit per Jesum Christum Dominum
nostrum <note>(Rom. VII, 25)</note>, ut eam dicant non gratis,
sed secundum merita nostra dari, ac sic gratia jam
non sit gratia <note>(Id. XI, 6)</note>; tantumque constituunt
<pb n="0571"/>
in libero arbitrio, quo in profundum demersus est
homo, ut eo bene utendo dicant hominem mereri
gratiam: cum nemo bene illo uti possit, nisi per gratiam,
quae non secundum debitum redditur, sed Deo
gratis miserante donatur. Parvulos autem ita contendunt
<pb n="0572"/>
esse jam salvos, ut a Salvatore audeant negare
salvandos. Et haec exsecrabilia dogmata tenentes et
seminantes, adhuc insuper flagitant audientiam, cum
damnati debeant agere poenitentiam.
</p>
          </div3>
        </div2>
      </div1>

<div1>
        <head> <hi>LIBER SECUNDUS.</hi> </head>

<pb n="0571"/>
<p>Epistolam Pelagianorum alteram, calumniis in Catholicos instar primae refertam, quae octodecim episcoporum nomine
Thessalonicam ab ipsis missa est, excutiendam suscipit. Ac primo Catholicos haudquaquam incidere in Manichaeorum errores,
dum Pelagianorum dogmata detestantur, haereticis iisdem inter se collatis ostendit. Calumniam praevaricationis in
posteriore Pelagii Coelestiique sub Zosimo damnatione admissae propulsat a Romanis clericis, ostendens Pelagiana dogmata
nunquam Romae approbata, tametsi Zosimi clementia lenius aliquandiu actum sit cum Coelestio, ut ad corrigendos errores
suos adduceretur. Gratiae nomine nec fatum asseri a Catholicis, nec personarum acceptionem Deo tribui: quamvis revera
Dei gratiam non secundum merita hominum dari dicant, et boni cupiditatem primam inspirari a Deo, ita ut omnino non
incipiat homo ex malo in bonum commutari, nisi hoc in illo agat indebita et gratuita misericordia Dei.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Pelagiani Catholicos Manichaeorum
nomine criminantur.</hi> Jam nunc aliam, non Juliani
tantum, sed ei communem cum plurimis Pelagianis
episcopis, quam Thessalonicam miserunt,
consideremus Epistolam, eique, Domino adjuvante,
respondeamus, ut possumus. Quod opus nostrum ne
longius fiat, quam causae ipsius necessitas postulat;
quid opus est ea quoque refellere, quae dogmatis eorum
insidiosa venena non continent, sed tantum in
auxilium suum, vel pro catholica fide contra Manichaeorum,
sicut loquuntur, profanitatem, consensionem
 Orientalium episcoporum videntur exposcere;
nihil aliud nitentes, nisi ut horribili haeresi objecta,
cujus se adversarios esse confingunt, lateant inimici
gratiae in laude naturae? Quis enim eis hinc commovit
aliquando quaestionem? Aut cui Catholicorum propterea
displicent, quia damnant eos quos praedixit Apostolus
recessuros a fide, cauteriatam habentes conscientiam,
prohibentes nubere, abstinentes a cibis,
quos immundos putant, nec putantes a Deo cuncta
esse condita? Quis eos aliquando negare compulit,
quod omnis creatura Dei bona sit <note>(I Tim. IV, 1-4)</note>,
et nulla substantia sit quam non summus fecerit Deus,
nisi ipse Deus qui non est ab aliquo factus? Non ista
in eis, quae constat esse catholica, reprehenduntur
atque damnantur. Impietatem quippe Manichaeorum
nimium stultam et noxiam, non solum fides catholica
detestatur; verum etiam haeretici omnes, qui
non sunt Manichaei. Unde et isti Pelagiani hoc bene
faciunt, Manichaeis anathema dicere, et eorum erroribus
contradicere. Sed faciunt duo mala, quibus et
ipsi anathematizandi sunt: unum, quod Catholicos
Manichaeorum nomine criminantur; alterum, quod
etiam ipsi haeresim novi erroris inducunt. Neque
enim quia Manichaeorum morbo non laborant, propterea
fidei sanae sunt. Non unum pestilentiae est genus,
quemadmodum in corporibus, ita et in mentibus.
Sicut ergo medicus corporis non continuo pronuntiasset
a mortis periculo liberum, quem negasset
hydropicum, si alio lethali morbo perspexisset aegrotum:
ita istis non ideo veritas gratulatur, quia Manichaei
non sunt, si alio genere perversitatis insaniunt.
<pb n="0572"/>
Quapropter aliud est quod anathematizamus cum eis,
aliud quod in eis. Detestamur enim cum eis, quod
recte displicet etiam ipsis; ita tamen ut detestemur
in eis, unde recte displicent ipsi.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Manichaeorum et Pelagianorum
haereses sibi mutuo adversae et aeque a catholica Ecclesia
reprobatae. Manichaei et Pelagiani quatenus errore
conjuncti, quatenus separati.</hi> Manichaei dicunt, Deum
bonum non omnium naturarum esse creatorem: Pelagiani
dicunt, Deum non esse omnium aetatum in
hominibus mundatorem, salvatorem, liberatorem.
Catholica utrosque redarguit, et contra Manichaeos
defendens Dei creaturam, ne ab illo instituta negetur
ulla natura; et contra Pelagianos, ut in omnibus aetatibus
perdita requiratur humana natura. Manichaei
carnis concupiscentiam non tanquam accidens vitium,
sed tanquam naturam ab aeternitate malam vituperant:
Pelagiani eam tanquam nullum vitium, sed
naturale sit bonum insuper laudant. Catholica utrosque
redarguit, Manichaeis dicens, Non natura,
sed vitium est; Pelagianis dicens, Non a Patre, sed
ex mundo est: ut eam velut malam valetudinem
sanari utrique permittant, desinendo illi tanquam insanabilem
credere, isti tanquam laudabilem praedicare.
Manichaei negant homini bono ex libero arbitrio
fuisse initium mali: Pelagiani dicunt etiam hominem
malum sufficienter habere liberum arbitrium ad faciendum
praeceptum bonum. Catholica utrosque redarguit,
et illis dicens, <hi>Fecit Deus hominem rectum <note>(Eccle. VII, 30)</note>
            </hi>:
et istis dicens, <hi>Si vos Filius liberaverit,
vere liberi eritis <note>(Joan. VIII, 36)</note>
            </hi>. Manichaei dicunt,
animam particulam Dei, naturae malae commixtione
habere peccatum: Pelagiani dicunt, animam
justam, non quidem particulam, sed creaturam Dei,
etiam in ista corruptibili vita non habere peccatum.
Catholica utrosque redarguit, Manichaeis dicens, <hi>Aut
facite arborem bonam, et fructum ejus bonum; aut
facite arborem malam, et fructum ejus malum <note>(Matth.
XII, 33)</note>
            </hi>; quod non diceretur homini, qui naturam
facere non potest, nisi quia peccatum non natura, sed
vitium est: Pelagianis dicens, <hi>Si dixerimus quia peccatum
non habemus, nos ipsos seducimus, et veritas in
nobis non est <note>(I Joan. I, 8)</note>
            </hi>. His morbis inter se contrariis
Manichaei Pelagianique confligunt, dissimili
<pb n="0573"/>
voluntate, simili vanitate; separati opinione diversa,
sed propinqui mente perversa.</p>
          </div3>
<div3>
            <head>3.</head>
            <p>
 Jam vero gratiam Christi simul oppugnant, Baptismum
ejus simul evacuant, carnem ejus simul
exhonorant; sed etiam haec modis causisque diversis.
Nam Manichaei meritis naturae bonae, Pelagiani autem
meritis voluntatis bonae, perhibent divinitus subveniri.
Illi dicunt, Debet hoc Deus laboribus membrorum
suorum: isti dicunt, Debet hoc Deus virtutibus
servorum suorum. Utrisque ergo merces non
imputatur secundum gratiam, sed secundum debitum <note>(Rom. IV, 4)</note>.
Manichaei lavacrum regenerationis, id
est, aquam ipsam dicunt esse superfluam, nec prodesse
aliquid profano corde contendunt: Pelagiani
autem, quod in sacro Baptismate ad expianda peccata
dicitur, nihil opitulari infantibus nullum peccatum
habentibus asserunt. Ac per hoc in parvulis
baptizandis, quantum ad remissionem attinet peccatorum,
Manichaei visibile destruunt elementum: Pelagiani
autem etiam invisibile sacramentum. Manichaei
carnem Christi exhonorant, partum Virginis
blasphemando; Pelagiani autem carnem redimendorum
carni Redemptoris aequando. Propterea quippe
natus est Christus, non utique in carne peccati, sed
in similitudine carnis peccati <note>(Id. VIII, 3)</note>, quia caeterorum
hominum nascitur caro peccati. Manichaei ergo
omnem carnem penitus detestantes, auferunt carni
Christi perspicuam veritatem: Pelagiani vero nullam
carnem peccati nasci asseverantes, auferunt carni
Christi propriam dignitatem.</p>
          </div3>
<div3>
            <head>4.</head>
            <p>
 Desinant itaque Pelagiani Catholicis objectare
quod non sunt, sed ipsi potius festinent emendare
quod sunt: nec ideo se velint haberi amabiles,
quia odioso Manichaeorum adversantur errori; sed
merito se agnoscant odibiles, quia suum non aversantur
errorem. Possunt enim duo errores inter se esse
contrarii, sed ambo sunt detestandi, quia sunt ambo
contrarii veritati. Nam si propterea sunt diligendi
Pelagiani, quia oderunt Manichaeos; diligendi sunt
et Manichaei, quia oderunt Pelagianos. Sed absit ut
Catholica mater propter alterorum odium, alteros
eligat amare: cum monente atque adjuvante Domino
debeat utrosque vitare, et cupiat utrosque sanare.
</p>
          </div3>
        </div2>

<div2>
          <head>CAPUT III.</head>
<div3>
            <head>5.</head>
            <p>
 <hi>Calumnia Pelagianorum adversus
Romanae Ecclesiae clericos.</hi> Quin etiam Romanos
clericos arguunt, scribentes,  « eos jussionis
terrore perculsos non erubuisse praevaricationis
crimen admittere, ut contra priorem sententiam suam,
qua gestis catholico dogmati adfuerant, postea pronuntiarent
malam hominum esse naturam. »  Imo
vero Pelagiani spe falsa putaverant, novum et exsecrabile
dogma Pelagianum vel Coelestianum persuaderi
quorumdam Romanorum catholicis mentibus
posse; quando illa ingenia, quamvis nefando errore
<pb n="0574"/>
perversa, non tamen contemptibilia, cum studiose
corrigenda potius, quam facile damnanda viderentur,
aliquanto lenius, quam severior postulabat Ecclesiae
disciplina, tractata sunt. Tot enim et tantis inter
Apostolicam Sedem et Afros episcopos currentibus et
recurrentibus scriptis ecclesiasticis, etiam gestis de
hac causa apud illam Sedem Coelestio praesente et
respondente confectis; quaenam tandem epistola venerandae
memoriae Papae Zosimi, quae interlocutio
reperitur, ubi praeceperit credi oportere, sine ullo
vitio peccati originalis hominem nasci? Nusquam prorsus
hoc dixit, nusquam omnino conscripsit. Sed cum
hoc Coelestius in suo libello posuisset, inter illa duntaxat
de quibus se adhuc dubitare et instrui velle
confessus est, in homine acerrimi ingenii, qui profecto
si corrigeretur plurimis profuisset, voluntas
emendationis, non falsitas dogmatis approbata est.
Et propterea libellus ejus catholicus dictus est, quia
et hoc catholicae mentis est, si qua forte aliter sapit,
quam veritas exigit, non ea certissime definire, sed
detecta ac demonstrata respuere. Non enim haereticis,
sed Catholicis Apostolus loquebatur, ubi ait: <hi>Quotquot ergo perfecti hoc sapiamus; et si quid aliter
sapitis, id quoque Deus vobis revelabit 
 <note>(Philipp. III, 15)</note>
            </hi>.
Hoc in illo factum esse putabatur, quando se litteris
beatae memoriae Papae Innocentii, quibus de hac re
dubitatio tota sublata est, consentire respondit. Et
hoc ut plenius et manifestius in illo fieret, exspectabatur,
venturis ex Africa litteris, in qua provincia
ejus aliquanto calliditas evidentius innotuerat. Quae
Romam litterae posteaquam venerunt, id continentes,
non sufficere hominibus tardioribus et sollicitioribus,
quod se generaliter Innocentii episcopi litteris consentire
fatebatur; sed aperte eum debere anathematizare
quae in suo libello prava posuerat; ne si id non
fecisset, multi parum intelligentes magis in libello
ejus illa fidei venena a Sede Apostolica crederent
approbata, propterea quod ab illa dictum erat, eum
libellum esse catholicum, quam emendata, propter
illud quod se Papae Innocentii litteris consentire ipse
responderat: tunc ergo cum ejus praesentia posceretur,
ut certis ac dilucidis responsionibus, vel astutia
hominis vel correctio dilucesceret, et nulli ambigua
remaneret, se subtraxit et negavit examini. Nec differendum
jam fuerat, sicut factum est, quod aliis prodesset,
si nimium perversorum pertinaciae dementiaeque
non posset. Sed si, quod absit, ita tunc fuisset
de Coelestio vel Pelagio in Romana Ecclesia
judicatum, ut illa eorum dogmata, quae in ipsis et cum
ipsis Papa Innocentius damnaverat, approbanda et
tenenda pronuntiarentur, ex hoc potius esset praevaricationis
nota Romanis clericis inurenda. Nunc vero
cum primitus beatissimi Papae Innocentii litterae episcoporum
litteris respondentis Afrorum, pariter hunc
errorem, quem conantur isti persuadere, damnaverint:
successor quoque ejus sanctus Papa Zosimus
<pb n="0575"/>
hoc tenendum esse, quod isti de parvulis sentiunt,
nunquam dixerit, nunquam scripserit; insuper etiam
Coelestium se purgare molientem ad consentiendum
supra dictis Sedis Apostolicae litteris crebra interlocutione
constrinxerit: profecto quidquid interea
lenius actum est cum Coelestio, servata duntaxat antiquissimae
et robustissimae fidei firmitate, correctionis
fuit clementissima suasio, non approbatio exitiosissima
pravitatis. Et quod ab eodem sacerdote
postea Coelestius et Pelagius repetita auctoritate
damnati sunt, paululum intermissae, jam necessario
proferendae ratio severitatis fuit, non praevaricatio
prius cognitae vel nova cognitio veritatis.
</p>
          </div3>
        </div2>

<div2>
          <head>CAPUT IV.</head>
<div3>
            <head>6.</head>
            <p>
 <hi>Idem tractatur argumentum.</hi> Sed
quid opus est nos de hac re loquendo diutius immorari,
cum exstent hinc atque inde gesta et scripta
directa, ubi possint cuncta illa, quemadmodum acta
sint, vel cognosci vel recognosci? Interrogationibus
enim sancti praecessoris tui, et Coelestii responsionibus
quibus se beati Papae Innocentii litteris consentire
professus est, quis non videat quemadmodum
sit Coelestius colligatus, et vinculo saluberrimo obstrictus,
ne ulterius defendere auderet in Baptismate
parvulorum non dimitti originale peccatum? Venerabilis
quippe Innocentii episcopi de hac re ista sunt
verba ad Carthaginense concilium:  « Liberum enim, » 
inquit,  « arbitrium olim ille perpessus, dum suis inconsultius
utitur bonis, cadens in praevaricationis
profunda demersus, nihil quemadmodum exinde surgere
posset invenit: suaque in aeternum libertate
deceptus, hujus ruinae jacuisset oppressu, nisi eum
post Christi pro sua gratia liberasset adventus, qui
per novae regenerationis purificationem omne praeteritum
 vitium sui Baptismatis lavacro purgavit »  <note>(Innocent.,
epist. 181, n. 7, apud August.)</note>. Quid ista
Sedis Apostolicae sententia clarius atque manifestius?
Huic se Coelestius consentire professus est, quando
cum illi a sancto praecessore tuo dictum esset,  « Illa
omnia damnas quae jactata sunt de nomine tuo? » 
ipse respondit,  « Damno secundum sententiam beatae
memoriae praecessoris tui Innocentii. »  Inter caetera
autem quae de nomine ejus jactata fuerant, diaconus
Coelestio Paulinus objecerat, quod diceret,  « peccatum
Adae ipsi soli obfuisse, et non generi humano;
et quod infantes nuper nati, in eo essent statu, in
quo Adam fuit ante peccatum. »  Proinde si objecta
Paulini, secundum sententiam beati Papae Innocentii
veraci corde atque ore damnaret; quid ei remaneret
deinceps unde contenderet, nullum esse ex praeterita
primi hominis transgressione in parvulis vitium,
quod per novae regenerationis purificationem sacro
Baptismate purgaretur? Sed illud se respondisse fallaciter
novissimo exitu ostendit, cum se subtraxit
<pb n="0576"/>
examini, ne secundum Africana rescripta ipsa omnino
de hac quaestione verba commemorare et anathematizare,
quae in libello suo posuit, cogeretur.</p>
          </div3>
<div3>
            <head>7.</head>
            <p>
 Quid illud quod idem Papa de hac ipsa causa
etiam Numidiae rescripsit episcopis, quia de utroque
concilio, et de Carthaginensi scilicet et de Milevitano
scripta susceperat, nonne apertissime de parvulis
loquitur? Haec enim ejus verba sunt:  « Illud vero,
quod eos vestra Fraternitas asserit praedicare, parvulos
aeternae vitae praemiis etiam sine Baptismatis gratia
posse donari, perfatuum est. Nisi enim manducaverint
carnem Filii hominis, et biberint sanguinem
ejus, non habebunt vitam in semetipsis <note>(Joan. VI,
54)</note>. Qui autem hanc eis sine regeneratione defendunt,
videntur mihi ipsum Baptismum velle cassare, cum
praedicant hos habere, quod in eos credimus nonnisi
Baptismate conferendum »  <note>(Innocentius, epist. 182, n.
5, inter Augustinianas)</note>. Quid ad haec dicit ingratus,
cui Sedes Apostolica jam sua professione quasi correcto
benignissima lenitate pepercerat? Quid ad haec
dicit? utrum post hujus vitae finem parvuli, etiamsi
dum vivunt non baptizentur in Christo, in vita aeterna
erunt, an non erunt? Si dixerit, Erunt: quomodo
ergo quae de nomine ejus jactata sunt, secundum
sententiam beatae memoriae Innocentii se damnasse
respondit? Ecce beatae memoriae Innocentius Papa
sine Baptismo Christi, et sine participatione corporis
et sanguinis Christi vitam non habere parvulos dicit.
Si dixerit, Non erunt: quomodo ergo non accipientes
aeternam vitam, utique consequenter aeterna morte
damnantur, si nullum trahunt originale peccatum?</p>
          </div3>
<div3>
            <head>8.</head>
            <p>
 Quid ad haec dicunt isti, qui suas calumniosas
impietates audent etiam scribere, audent et orientalibus
episcopis mittere? Tenetur Coelestius litteris
venerabilis Innocentii praebuisse consensum: leguntur
ipsae memorati antistitis litterae, scribentis non
baptizatos vitam parvulos habere non posse. Quis
autem negabit id esse consequens ut mortem habeant,
qui non habent vitam? Unde ergo in infantibus ista
miserabilis poena, si nulla originalis est culpa? Quomodo
igitur ab istis fidei desertoribus et oppugnatoribus
gratiae, Romani clerici praevaricationis arguuntur
sub episcopo Zosimo, quasi aliud senserint in damnatione
posteriore Coelestii et Pelagii, quam quod
sub Innocentio in priore senserunt? Quia utique cum
litteris venerabilis Innocentii de parvulis, nisi baptizarentur
in Christo, in aeterna morte mansuris, catholicae
fidei clareret antiquitas; profecto Ecclesiae
Romanae praevaricator potius esset, quicumque ab
illa sententia deviasset: quod Deo propitio, quoniam
factum non est, sed ipsa constanter repetita Coelestii
et Pelagii damnatione servata est; intelligant se isti
esse unde alios criminantur, et aliquando a fidei praevaricatione
sanentur. Malam quippe hominum esse
naturam, non dicit catholica fides, in quantum homo
a Creatore primitus institutus est; neque nunc quod
in illa Deus creat, cum homines ex hominibus facit,
<pb n="0577"/>
hoc est malum ejus; sed quod ex illo vitio primi hominis
trahit.
</p>
          </div3>
        </div2>

<div2>
          <head>CAPUT V.</head>
<div3>
            <head>9.</head>
            <p>
 <hi>Respondet ad Pelagianorum calumnias.
Quid liberum arbitrium sine gratia. Quid
sentiant Catholici de fato.</hi> Jam nunc illa videnda
sunt, quae in Epistola sua nobis objicientes, breviter
posuerunt, quibus haec est nostra responsio.
Peccato Adae arbitrium liberum de hominum natura
periisse non dicimus: sed ad peccandum valere in
hominibus subditis diabolo; ad bene autem pieque
vivendum non valere, nisi ipsa voluntas hominis Dei
gratia fuerit liberata, et ad omne bonum actionis, sermonis,
cogitationis adjuta. Neminem nisi Dominum
Deum dicimus nascentium conditorem; nec a diabolo,
sed ab ipso nuptias institutas: omnes tamen sub
peccato nasci propter propaginis vitium; et ideo esse
sub diabolo, donec renascantur in Christo. Nec sub
nomine gratiae fatum asserimus, quia nullis hominum
meritis Dei gratiam dicimus antecedi. Si autem quibusdam
omnipotentis Dei voluntatem placet fati nomine
nuncupare; profanas quidem verborum novitates
evitamus <note>(I Tim. VI, 20)</note>, sed de verbis contendere
non amamus.</p>
          </div3>
<div3>
            <head>10.</head>
            <p>
 Unde autem hoc eis visum fuerit nobis objicere,
quod fatum asseramus sub nomine gratiae, cum
aliquanto attentius cogitarem; prius eorum verba
quae consequuntur inspexi. Sic enim hoc nobis objiciendum
putarunt:  « Sub nomine, »  inquiunt,
 « gratiae ita fatum asserunt, ut dicant, quia nisi Deus
invito et reluctanti homini inspiraverit boni, et ipsius
imperfecti, cupiditatem, nec a malo declinare, nec
bonum possit arripere. »  Deinde aliquanto post,
ubi ipsi quae defendant, commemorant, quid de hac
re ab eis diceretur, attendi. « Baptisma, »  inquiunt,
omnibus necessarium esse aetatibus confitemur:
gratiam quoque adjuvare uniuscujusque bonum propositum,
non tamen reluctanti studium virtutis immittere,
quia personarum acceptio non est apud Deum » <note>(Coloss. III, 25)</note>.
Ex his eorum verbis intellexi,
ob hoc illos vel putare vel putari velle, fatum nos asserere
sub nomine gratiae, quia gratiam Dei non secundum
merita nostra dicimus dari, sed secundum
ipsius misericordissimam voluntatem, qui dixit, <hi>Miserebor
cui misertus ero, et misericordiam praestabo cui
misericors fuero.</hi> Ubi consequenter adjunctum est, <hi>Igitur non volentis, neque currentis, sed miserentis est
Dei 
 <note>(Rom. IX, 15, 16)</note>
            </hi>. Posset etiam hinc quispiam
similiter stultus fati assertorem Apostolum putare vel
dicere. Verum hic se isti satis aperiunt. Cum enim
propterea nobis calumniantur, dicentes nos fatum
gratiae nomine asserere, quia non secundum merita
nostra dari dicimus Dei gratiam; procul dubio confitentur
quod ipsi eam secundum nostra merita dari
dicunt: ita caecitas eorum occultare ac dissimulare
non potuit, hoc se sapere atque sentire, quod sibi
objectum Pelagius in episcopali judicio Palaestino
subdolo timore damnavit. Objectum quippe illi est
ex verbis quidem discipuli sui Coelestii, quod etiam
ipse diceret,  « gratiam Dei secundum merita nostra
<pb n="0578"/>
dari. »  Quod ille detestans, vel quasi detestans, ore
duntaxat anathematizare non distulit: sed sicut ejus
libri posteriores indicant, et istorum sectatorum ejus
nudat assertio, ficto corde servavit, donec postea,
quod tunc metu texerat negantis astutia, etiam in
litteras proferret audacia. Et adhuc non reformidant,
nec saltem verecundantur episcopi Pelagiani litteras
suas catholicis orientalibus episcopis mittere, quibus
nos assertores fati esse criminantur, quia non dicimus
gratiam Dei secundum merita nostra dari, quod
Pelagius episcopos orientales metuens, et dicere non
ausus, et damnare compulsus est.
</p>
          </div3>
        </div2>

<div2>
          <head>CAPUT VI.</head>
<div3>
            <head>11.</head>
            <p>
 <hi>Fati criminatio retorquetur in
adversarios.</hi> Itane vero, filii superbiae, inimici gratiae
Dei, o novi haeretici Pelagiani, quisquis dicit, gratia
Dei omnia hominis bona merita praeveniri, nec
gratiam Dei meritis dari, ne non sit gratia, si non
gratis datur, sed debita merentibus redditur; fatum
vobis videtur asserere? Nonne etiam vos ipsi qualibet
intentione necessarium Baptismum omnibus
aetatibus dicitis? Nonne in hac ipsa Epistola vestra,
istam de Baptismo sententiam, et de gratia juxta posuistis?
Cur non vos Baptismus, qui datur infantibus,
ipsa vicinitate commonuit, quid sentire de gratia debeatis?
Haec enim verba sunt vestra:  « Baptisma
omnibus necessarium esse aetatibus confitemur: gratiam
quoque adjuvare uniuscujusque bonum propositum,
non tamen reluctanti studium virtutis immittere,
quia personarum acceptio non est apud Deum. » 
In his omnibus verbis vestris de gratia quod dixistis,
interim taceo: de Baptismate reddite rationem; cur
illud dicatis omnibus esse aetatibus necessarium,
quare sit necessarium parvulis dicite: profecto quia
eis boni aliquid confert, et idem aliquid nec parvum,
nec mediocre, sed magnum est. Nam etsi eos negatis
attrahere quod in Baptismo remittatur originale
peccatum: tamen illo regenerationis lavacro adoptari
ex filiis hominum in Dei filios non negatis; imo
etiam praedicatis. Dicite ergo nobis, quicumque baptizati
in Christo parvuli de corpore exierunt, hoc
tam sublime donum quibus praecedentibus meritis
acceperunt? Si dixeritis, hoc eos parentum pietate
meruisse: respondebitur vobis, Cur aliquando piorum
filiis negatur hoc bonum, et filiis tribuitur impiorum?
Nonnunquam enim de religiosis orta proles
in tenera aetate aque ab utero recentissima praevenitur
morte, antequam lavacro regenerationis abluatur;
et infans natus ex inimicis Christi misericordia
Christianorum baptizatur in Christo: plangit baptizata
mater non baptizatum proprium; et ab impudica
expositum, baptizandum casta fetum colligit alienum.
Hic certe merita parentum vacant, vacant vobis
fatentibus ipsorum etiam parvulorum. Scimus
enim vos non hoc de anima humana credere, quod
<pb n="0579"/>
ante corpus terrenum alicubi vixerit, et aliquid operata
sit vel boni vel mali, unde istam in carne diffecitur,
ubi rentiam mereretur. Quae igitur causa huic
parvulo Baptismum procuravit, illi negavit? An ipsi fatum
habent, quia meritum non habent? aut in his st
acceptio a Domino personarum? Nam utrumque dixistis,
prius fatum, acceptionem postea personarum:
ut quoniam utrumque refutandum est, remaneat
quod vultis adversus gratiam introducere meritum.
Respondete igitur de meritis parvulorum, cur alii
baptizati, alii non baptizati de corporibus exeant,
nec parentum meritis vel polleant vel careant tam
excellenti bono, ut fiant filii Dei ex hominum filiis,
nullis parentum, nullis meritis suis. Nempe reticetis;
et vos ipsos potius in eo quod nobis objicitis, invenitis.
Nam si ubi non est meritum, consequenter esse
dicitis fatum, et ob hoc in gratia Dei meritum hominis
vultis intelligi, ne fatum cogamini confiteri; ecce
vos potius asseritis fatum in Baptismate parvulorum,
quorum nullum esse fatemini meritum. Si autem in
baptizandis parvulis, et nullum meritum omnino praecedere,
et tamen fatum non esse conceditis; cur nos
quando dicimus gratiam Dei propterea gratis dari, ne
gratia non sit, et non tanquam debitam meritis praecedentibus
reddi, fati assertores esse jactatis? non
intelligentes, in justificandis impiis, sicut propterea
merita non sunt, quia Dei gratia est; ita propterea
non esse fatum, quia Dei gratia est; ita propterea
non esse acceptionem personarum, quia Dei gratia
est.</p>
          </div3>
<div3>
            <head>12.</head>
            <p>
 Fatum quippe qui affirmant, de siderum positione
ad tempus quo concipitur quisque vel nascitur,
quas constellationes vocant, non solum actus et
eventa, verum etiam ipsas nostras voluntates pendere
contendunt: Dei vero gratia non solum omnia sidera
et omnes coelos, verum etiam omnes Angelos supergreditur.
Deinde fati assertores et bona et mala hominum
fato tribuunt: Deus autem in malis hominum
merita eorum debita retributione persequitur, bona
vero per indebitam gratiam misericordi voluntate
largitur; utrumque faciens non per stellarum temporale
consortium, sed per suae severitatis et bonitatis
aeternum altumque consilium. Neutrum ergo pertinere
videmus ad fatum. Hic si respondetis, hanc ipsam
Dei benevolentiam, qua non merita sequitur, sed bona
indebita gratuita bonitate largitur, fatum potius esse
dicendum: cum hanc Apostolus gratiam vocet, dicens, <hi>Gratia salvi facti estis per fidem, et hoc non ex vobis,
sed Dei donum est; non ex operibus, ne forte quis extollatur <note>(Ephes. II, 8, 9)</note>
            </hi>;
nonne attenditis, nonne perspicitis,
non a nobis divinae gratiae nomine fatum asseri,
sed a vobis potius divinam gratiam fati nomine
nuncupari?
</p>
          </div3>
        </div2>

<div2>
          <head>CAPUT VII.</head>
<div3>
            <head>13.</head>
            <p>
 <hi>Refellit calumniam de personarum
<pb n="0580"/>
acceptione.</hi> Itemque, acceptio personarum ibi recte dicitur,
ubi ille qui judicat relinquens causae meritum de
qua judicat, alteri contra alterum suffragatur, quia invenit
aliquid in persona quod honore vel miseratione
sit dignum. Si autem quispiam duos habeat debitores,
et alteri velit dimittere debitum, alterum exigere; cui
vult donat, sed neminem fraudat: nec acceptio personarum
dicenda est, quando iniquitas nulla est.
Alioquin eis qui parum intelligunt, potest acceptio
personarum videri, ubi vineae dominus operariis, qui
una hora illic opus fecerunt, tantum dedit, quantum
illis qui pertulerunt pondus diei et aestus, aequales
faciens in mercede, quorum tam magna distantia
fuerat in labore. Sed quid respondit de hac veluti
acceptione personarum adversus patremfamilias murmurantibus? <hi>Amice,</hi> 
 inquit, <hi>non facio tibi injuram.
Nonne ex denario convenisti mecum? Tole quod tuum
est, et vade. Volo autem et huic novissimo dare sicut et
tibi. Annon licet mihi quod volo facere? An oculus tuus
nequam est, quia ego bonus sum <note>(Matth. XX, 9-15)</note>
            </hi>?
Nempe hic tota justitia est: Hoc volo. Tibi, inquit,
reddidi, huic donavi; neque ut huic donarem, tibi
aliquid abstuli, aut quod debebam vel minui vel negavi. <hi>Annon licet mihi facere quod volo? an oculus tuus
nequam est, quia ego bonus sum?</hi> 
 Sicut ergo hic nulla
est acceptio personarum; quia sic alius gratis honoratur,
ut alius debito non fraudetur: sic etiam cum
secundum propositum Dei vocatur alius <note>(Rom. VIII,
28)</note>, alius non vocatur, vocato datur gratuitum bonum,
cujus boni est vocatio ipsa principium; non
vocato redditur malum, quia omnes rei sunt ex eo
quod per unum hominem peccatum intravit in mundum <note>(Id. V, 12)</note>.
Et in illa quidem operariorum similitudine,
ubi unum denarium acceperunt, qui una
hora, et qui duodecies tantum laboraverunt, qui utique
secundum rationes humanas, sed vanas, pro
quantitate laboris sui duodecim denarios accipere debuerunt,
utrique in bono coaequati, non alii liberati,
alii damnati sunt: quia et illi qui plus laboraverunt,
et quod sic vocati sunt ut venirent, et quod sic pasti
ut non deficerent, ab ipso patrefamilias habuerunt.
Ubi autem dicitur, <hi>Ergo cui vult miseretur, et quem
vult obdurat;</hi> qui facit, <hi>aliud vas in honorem, aliud in
contumeliam <note>(Id. IX, 18, 21)</note>
            </hi>: bonum quidem immerito
et gratis datur, quia ex eadem massa est cui non
datur, malum vero merito et debitum redditur, quia in
massa perditionis malum malo non male redditur; et
ei cui redditur malum est, quia supplicium ejus est;
ei vero a quo redditur, bonum est, quia recte factum
ejus est. Nec ulla est acceptio personarum in duobus
debitoribus aequaliter reis, si alteri dimittitur, alter
exigitur, quod pariter ab utroque debetur.</p>
          </div3>
<div3>
            <head>14.</head>
            <p>
 Sed ut id quod dicimus alicujus exempli manifestatione
<pb n="0581"/>
clarescat, constituamus aliquos ab aliqua
meretrice geminos editos, atque ut ab aliis colligerentur
expositos: horum sine Baptismo exspiravit
unus, alius baptizatus. Quod hic fatum fortunamve
fuisse dicamus, quae omnino nulla sunt? Quam personarum
acceptionem, cum apud Deum nulla esset
etiam si in istis ulla esse potuisset: qui utique nihil
habebant, unde alter alteri praeferretur, meritaque
nulla propria, sive bona, quibus mereretur alius baptizari;
sive mala, quibus alius sine Baptismate
mori? An aliqua parentum fuerunt, ubi fornicator
pater, meretrix mater? Sed qualiacumque illa fuerint,
non utique istis tam diversa conditione morientibus
ulla diversa, sed utrique communia. Si ergo nec fatum,
quia nullae stellae ista decernunt; nec fortuna,
quia non fortuiti casus haec agunt; nec personarum,
nec meritorum diversitas hoc fecerunt: quid restat,
quantum ad baptizatum adtinet, nisi gratia Dei quae
vasis factis in honorem gratis datur; quantum autem
ad non baptizatum, ira Dei, quae vasis factis in contumeliam
pro ipsius massae meritis redditur? Sed in
illo qui baptizatus est, gratiam Dei vos confiteri cogimus,
et meritum ejus nullum praecessisse convincimus:
de illo autem sine Baptismate mortuo, cur ei
defuerit Sacramentum, quod et vos fatemini omnibus
aetatibus necessarium, et quid isto modo in eo fuerit
vindicatum, vos videritis qui non vultis esse originale
delictum.</p>
          </div3>
<div3>
            <head>15.</head>
            <p>
 Nobis in duobus istis geminis unam procul
dubio habentibus causam, difficultatem quaestionis
cur alius sic, alius vero sic mortuus est, velut non
solvendo solvit Apostolus: qui cum et ipse de duobus
geminis tale aliquid proposuisset, propter quod
non ex operibus, quia nondum operati fuerant aliquid
boni vel mali, sed ex vocante dictum est, <hi>Major serviet
minori;</hi> et, <hi>Jacob dilexi, Esau autem odio habui:</hi> 
et hujus profunditatis horrorem usque ad hoc perduxisset,
ut diceret, <hi>Ergo cujus vult miseretur, et quem
vult obdurat:</hi> sensit continuo quid moveret, et sibi
verba contradicentis, quae apostolica auctoritate
coerceret, opposuit. Ait enim: <hi>Dicis itaque mihi,
Quid adhuc conqueritur? nam voluntati ejus quis resistit?</hi> 
Responditque ista dicenti: <hi>O homo, tu quis es
qui respondeas Deo? Numquid dicit figmentum ei qui se
finxit, Quare sic me fecisti? Annon habet potestatem figulus
luti ex eadem massa facere aliud quidem vas in honorem, aliud in contumeliam?</hi> Deinde secutus, tam
magnum abditumque secretum, quantum aperiendum
esse hominibus judicavit, aperuit dicens: <hi>Si autem
volens Deus ostendere iram, et demonstrare potentiam
suam, attulit in multa patientia vasa irae, quae perfecta
sunt in perditionem, et ut notas faceret divitias gloriae
suae in vasa misericordiae, quae praeparavit in gloriam <note>(Rom. IX, 11-23)</note>
            </hi>.
Hoc est gratiae Dei, non solum adjutorium
verum etiam documentum: adjutorium
<pb n="0582"/>
scilicet in vasis misericordiae; in vasis autem irae
documentum: in eis enim ostendit iram, et demonstrat
potentiam suam, quia tam potens est bonitas
ejus, ut bene utatur etiam malis; et in eis notas facit
divitias gloriae suae in vasa misericordiae, quoniam
quod ab irae vasis exigit justitia punientis, hoc vasis
misericordiae dimittit gratia liberantis: nec beneficium
quod quibusdam gratis tribuitur, appareret, nisi Deus
aliis ex eadem massa pariter reis justo supplicio condemnatis,
quid utrisque deberetur, ostenderet. <hi>Quis
enim te discernit?</hi> ait idem apostolus, homini tanquam
de semetipso et de suo proprio bono glorianti: <hi>Quis
enim te discernit?</hi> utique ab irae vasis, a massa perditionis,
quae per unum omnes misit in damnationem. <hi>Quis te discernit?</hi> 
 Et tanquam respondisset, Discernit
me fides mea, propositum meum, meritum meum. <hi>Quid enim habes,</hi> 
 inquit, <hi>quod non accepisti? Si autem
et accepisti, quid gloriaris quasi non acceperis <note>(I Cor. IV,
7)</note>
            </hi>? hoc est, quasi de tuo sit, unde discerneris. Ergo
ille discernit, qui unde discernaris impertit, poenam
debitam removendo, indebitam gratiam largiendo:
ille discernit, qui cum tenebrae essent super abyssum,
dixit, <hi>Fiat lux, et facta est lux, et divisit,</hi> hoc est discrevit, <hi>inter lucem et tenebras 
 <note>(Gen. I, 3, 4)</note>
            </hi>. Non enim
cum solae essent tenebrae, quid discerneret invenit:
sed lucem faciendo discrevit; ut justificatis impiis dicatur, <hi>Fuistis enim aliquando tenebrae, nunc autem lux
in Domino 
 <note>(Ephes. V, 8)</note>
            </hi>: ac sic qui gloriatur, non in
se ipso, sed in Domino glorietur <note>(II Cor. X, 17)</note>. Ille
discernit, qui de nondum natis neque qui aliquid
egerant boni aut mali, ut secundum electionem propositum
ejus maneret, non ex operibus, sed ex se
ipso vocante dixit, <hi>Major serviet minori <note>(Gen. XXV,
23)</note>
            </hi>: atque idipsum commendans postea per prophetam; <hi>Jacob,</hi> 
 inquit, <hi>dilexi, Esau autem odio habui <note>(Malach. I, 2)</note>
            </hi>.
Electionem quippe dixit, ubi Deus
non ab alio factum quod eligat invenit, sed quod inveniat
ipse facit: sicut de reliquiis Israel scriptum
est, <hi>Reliquiae per electionem gratiae factae sunt. Si autem
gratia, jam non ex operibus; alioquin gratia, jam non
est gratia <note>(Rom. XI, 5, 6)</note>
            </hi>. Propter quod profecto desipitis,
qui dicente veritate, <hi>Non ex operibus, sed ex
vocante dictum est;</hi> vos dicitis, Ex futuris operibus,
quae Deus illum facturum esse praesciebat, Jacob
fuisse dilectum: atque ita contradicitis Apostolo dicenti, <hi>Non ex operibus:</hi> 
 quasi non posset dicere, Non
ex praesentibus, sed futuris operibus. Sed ait, <hi>Non ex
operibus,</hi> ut gratiam commendaret: <hi>Si autem gratia,
jam non ex operibus; alioquin gratia jam non est gratia.</hi> 
Praecedit namque, non debita, sed gratuita gratia, ut
per illam fiant bona opera: ne si praecesserint bona
opera, tanquam operibus reddatur gratia, ac sic gratia
jam non sit gratia.
<pb n="0583"/>
</p>
          </div3>
<div3>
            <head>16. </head>
            <p>
Sed ut vobis auferretur omnis vestrae caliginis
latebra, propterea geminos tales proposui, qui neque
parentum meritis juvarentur, et animo infantiae primordio
unus baptizatus, alter sine Baptismate morerentur;
ne diceretis Deum, sicut de Jacob et Esau contra
Apostolum dicitis, opera eorum futura praescisse.
Quomodo enim praescivit ea futura, quae illis in infantia
morituris, quia praescientia ejus falli non potest,
praescivit potius non futura? Aut quid prodest
eis qui rapiuntur ex hac vita, ne malitia mutet intellectum
eorum, aut ne fictio decipiat animam eorum <note>(Sap. IV, 11)</note>,
si peccatum etiam quod non est factum,
dictum, cogitatum, tanquam commissum fuerit, sic
punitur? Quod si absurdissimum, insulsissimum, dementissimum
est, quoslibet homines ex his peccatis,
quorum nec reatum ex parentibus trahere, sicut dicitis,
nec ea non solum committere, sed nec saltem cogitare
potuerunt, esse damnandos; redit ad vos frater
ille geminus baptizati non baptizatus, et tacitus
quaerit a vobis, unde fuerit a fraterna felicitate discretus,
cur illa infelicitate punitus, ut illo in Dei filium
adoptato, ipse non acciperet omnibus aetatibus
necessarium, sicut fatemini, Sacramentum; si quemadmodum
nulla est fortuna vel fatum, vel apud Deum
acceptio personarum, ita nullum est gratiae sine meritis
donum; nullum originale peccatum. Huic prorsus
infanti linguam vestram vocemque submittitis, huic
non loquenti quid loquamini non habetis.
</p>
          </div3>
        </div2>

<div2>
          <head>CAPUT VIII.</head>
<div3>
            <head>17.</head>
            <p>
 <hi>Boni etiam imperfecti cupiditas
donum gratiae est; alioquin gratia secundum merita daretur.</hi> 
Jam nunc videamus, ut possumus, hoc ipsum
quod volunt praecedere in homine, ut adjutorio gratiae
dignus habeatur, et cui merito ejus non tanquam indebita
tribuatur, sed debita gratia retribuatur; ac
sic gratia jam non sit gratia: videamus tamen quid
illud sit. <hi>Sub nomine,</hi> inquiunt, <hi>gratiae ita fatum asserunt,
ut dicant, quia nisi invito et reluctanti homini inspiraverit
boni, et ipsius imperfecti, cupiditatem</hi>, <hi>nec
a malo declinare, nec bonum possit arripere.</hi> Jam de
fato et gratia quam inania loquantur ostendimus:
nunc illud est quod debemus advertere, utrum invito
et reluctanti homini Deus inspiret boni cupiditatem,
ut jam non sit reluctans, non sit invitus, sed consentiens
bono, et volens bonum. Isti enim volunt, in homine
ab ipso homine incipere cupiditatem boni, ut
hujus coepti meritum etiam perficiendi gratia consequatur:
si tamen hoc saltem volunt. Pelagius enim
facilius dicit impleri quod bonum est, si adjuvet gratia.
Quo additamento, id est, addendo Facilius, utique
significat hoc se sapere, quod etiamsi gratiae defuerit
adjutorium, potest, quamvis difficilius, impleri
<pb n="0584"/>
bonum per liberum arbitrium. Sed istis, quid in hac
re sentiant, non de illo auctore hujus haeresis praescribamus:
permittamus eos cum suo libero arbitrio
esse liberos et ab ipso Pelagio; atque ista verba eorum,
quae in hac cui respondemus Epistola posuerunt,
potius attendamus.</p>
          </div3>
<div3>
            <head>18.</head>
            <p>
 Hoc enim nobis objiciendum putarunt, quod <hi>invito et reluctanti homini Deum dicamus inspirare,</hi> 
 non
quanticumque <hi>boni,</hi> sed <hi>et ipsius imperfecti cupiditatem.</hi> 
Fortassis ergo ipsi eo modo saltem servant locum
gratiae, ut sine illa putent hominem posse habere
boni, sed imperfecti cupiditatem; perfecti autem
non facilius per illam posse, sed nisi per illam omnino
non posse. Verum et sic gratiam Dei dicunt secundum
merita nostra dari: quod in Oriente Pelagius
ecclesiasticis Gestis damnari timendo damnavit. Si
enim sine Dei gratia per nos incipit cupiditas boni;
ipsum coeptum erit meritum, cui tanquam ex debito
gratiae veniat adjutorium: ac sic gratia Dei non gratis
donabitur, sed secundum meritum nostrum dabitur.
Dominus autem ut responderet futuro Pelagio,
non ait, Sine me difficile potestis aliquid facere; sed
ait, <hi>Sine me nihil potestis facere <note>(Joan. XV, 5)</note>
            </hi>. Et ut
responderet futuris etiam istis in eadem ipsa evangelica
sententia, non ait, <hi>Sine me nihil potestis</hi> perficere;
sed, <hi>facere.</hi> Nam si Perficere dixisset, possent isti dicere,
non ad incipiendum bonum, quod a nobis est;
sed ad perficiendum, esse Dei adjutorium necessarium.
Verum audiant et Apostolum. Dominus enim cum ait, <hi>Sine me nihil potestis facere;</hi> 
 hoc uno verbo initium
finemque comprehendit. Apostolus vero, tanquam
sententiae dominicae expositor, apertius utrumque distinxit,
dicens: <hi>Quoniam qui in vobis opus bonum coepit,
perficiet usque in diem Christi Jesu <note>(Philipp. I, 6)</note>
            </hi>.
Sed in Scripturis sanctis apud eumdem apostolum,
isto unde loquimur, amplius invenimus. Loquimur
enim nunc de boni cupiditate, quam si volunt a nobis
incipere, a Domino perfici, videant quid respondeant
dicenti Apostolo: <hi>Non quia idonei sumus cogitare aliquid 
 quasi ex nobismetipsis, sed sufficientia nostra ex Deo est <note>(II Cor. III, 5)</note>
            </hi>. <hi>Cogitare,</hi> ait, <hi>aliquid,</hi> utique
bonum: minus est autem cogitare quam cupere. Cogitamus
quippe omne quod cupimus, nec tamen cupimus
omne quod cogitamus; quoniam nonnunquam et
quod non cupimus cogitamus. Cum igitur minus sit
cogitare quam cupere: potest enim homo cogitare
bonum, quod nondum cupit; et proficiendo postea cupere,
quod antea non cupiendo cogitavit: quomodo
ad id quod minus est, id est, ad cogitandum aliquid
boni non sumus idonei tanquam ex nobismetipsis, sed
sufficientia nostra ex Deo est; et ad id quod est amplius,
id est, ad cupiendum aliquid boni sine divino
adjutorio idonei sumus ex libero arbitrio? Neque
enim et hic Apostolus ait, <hi>Non quia idonei sumus cogitare</hi> 
quod perfectum est, tanquam ex nobismetipsis:
sed <hi>cogitare,</hi> ait, <hi>aliquid;</hi> cui contrarium est nihil.
Unde est illud Domini: <hi>Sine me nihil potestis facere.</hi> 
</p>
          </div3>
        </div2>

<div2>
          <head>CAPUT IX.</head>
<div3>
            <head>19.</head>
            <p>
 <hi>Scripturas interpretatur, quibus
<pb n="0585"/>
abutuntur Pelagiani.</hi> Sed nimirum quod scriptum est, <hi>Hominis est praeparare cor, et a Domino responsio linguae <note>(Prov. XVI, 1)</note>
            </hi>,
non bene intelligendo falluntur,
ut existiment cor praeparare, hoc est, bonum inchoare,
sine adjutorio gratiae Dei ad hominem pertinere. Absit
ut sic intelligant filii promissionis, tanquam cum
audierint Dominum dicentem, <hi>Sine me nihil potestis
facere;</hi> quasi convincant cum dicentes, Ecce sine te
possumus cor praeparare: aut cum audierint a Paulo
apostolo, <hi>Non quia idonei sumus cogitare aliquid quasi
ex nobismetipsis, sed sufficientia nostra ex Deo est;</hi> tanquam
et ipsum convincant dicentes, Ecce idonei sumus
ex nobismetipsis praeparare cor, ac per hoc et
boni aliquid cogitare. Quis enim potest sine bona
cogitatione ad bonum cor praeparare? Absit ut sic intelligant,
nisi superbi sui arbitrii defensores et fidei
catholicae desertores. Ideo quippe scriptum est, <hi>Hominis
est praeparare cor, et a Domino responsio linguae;</hi> 
quia homo praeparat cor, non tamen sine adjutorio
Dei, qui sic tangit cor, ut homo praeparet cor. In
responsione autem linguae, id est, in eo quod praeparato
cordi lingua divina respondet, nihil operis habet
homo, sed totum est a Domino Deo.</p>
          </div3>
<div3>
            <head>20.</head>
            <p>
 Nam sicut dictum est, <hi>Hominis est praeparare
cor, et a Domino responsio linguae;</hi> ita etiam dictum
est, <hi>Aperi os, et adimplebo illud <note>(Psal. LXXX, 11)</note>
            </hi>.
Quamvis enim nisi adjuvante illo, sine quo nihil possumus
facere, os non possumus aperire: tamen nos
aperimus illius adjumento et opere nostro; implet
autem illud Dominus sine opere nostro. Nam quid
est praeparare cor, et os aperire, nisi voluntatem parare?
Et tamen in eisdem Litteris legitur, <hi>Praeparatur
voluntas a Domino <note>(Prov. VIII, sec. LXX)</note>
            </hi>; et, <hi>Labia mea aperies, et os meum annuntiabit laudem
tuam 
 <note>(Psal. L, 17)</note>
            </hi>. Ecce Deus admonet, ut praeparemus
voluntatem in eo quod legimus, <hi>Hominis est praeparare
cor:</hi> et tamen ut hoc faciat homo, adjuvat
Deus; quia <hi>praeparatur voluntas a Domino.</hi> Et, <hi>Aperi
os,</hi> ita dicit jubendo, ut nemo possit nisi ipse id faciat
adjuvando, cui dicitur, <hi>Labia mea aperies.</hi> Numquid
istorum aliqui ita desipiunt, ut aliud os, aliud
labia esse contendant, et mirabili vanitate hominem
dicant os aperire, labia hominis Deum? Quanquam
Deus illos et ab hac absurditate compescit, ubi ad
Moysen famulum suum dicit, <hi>Ego aperiam os tuum,
et instruam te quae debeas loqui <note>(Exod. IV, 12)</note>
            </hi>. In sententia
ergo illa ubi dicitur, <hi>Aperi os, et adimplebo illud;</hi> 
quasi unum eorum videtur ad hominem
<pb n="0586"/>
pertinere, alterum ad Deum: in hac autem ubi
dicitur, <hi>Ego aperiam os tuum, et instruam te;</hi> utrumque
ad Deum. Quare hoc, nisi quia in uno istorum
cooperatur homini facienti, alterum solus facit?</p>
          </div3>
<div3>
            <head>21.</head>
            <p>
 Quapropter multa Deus facit in homine bona,
quae non facit homo: nulla vero facit homo, quae non
facit Deus ut faciat homo. Proinde cupiditas boni non
homini a Domino esset, si bonum non esset: si autem
bonum est, non nisi ab illo nobis est, qui
summe atque incommutabiliter bonus est. Quid est
enim boni cupiditas, nisi charitas, de qua Joannes
apostolus sine ambiguitate loquitur dicens, <hi>Charitas
ex Deo est <note>(I Joan. IV, 7)</note>
            </hi>? Nec initium ejus ex nobis,
et perfectio ejus ex Deo; sed si charitas ex Deo, tota
nobis ex Deo est. Avertat enim Deus hanc amentiam,
ut in donis ejus nos priores faciamus, posteriorem
ipsum: quoniam <hi>misericordia ejus praeveniet me <note>(Psal.
LVIII, 11)</note>
            </hi>; et ipse est cui fideliter veraciterque cantatur, <hi>Quoniam praevenisti eum in benedictione dulcedinis <note>(Psal. XX, 4)</note>
            </hi>.
Et quid hic aptius intelligitur,
quam ipsa de qua loquimur cupiditas boni? Tunc
enim bonum concupisci incipit, quando dulcescere
coeperit. Quando autem timore poenae, non amore
justitiae fit bonum, nondum bene fit bonum; nec fit in
corde quod fieri videtur in opere, quando mallet homo
non facere, si posset impune. Ergo benedictio dulcedinis,
est gratia Dei, qua fit in nobis ut nos delectet
et cupiamus, hoc est, amemus quod praecipit nobis;
in qua si nos non praevenit Deus, non solum non
perficitur, sed nec inchoatur ex nobis. Si enim sine
illo nihil possumus facere, profecto nec incipere, nec
perficere: quia ut incipiamus, dictum est, <hi>Misericordia
ejus praeveniet me;</hi> ut perficiamus, dictum est, <hi>Misericordia ejus subsequetur me 
 <note>(Psal. XXII, 6)</note>
            </hi>.
</p>
          </div3>
        </div2>

<div2>
          <head>CAPUT X.</head>
<div3>
            <head>22.</head>
            <p>
 <hi>Secundum cujus propositum vocentur
electi.</hi> Quid est ergo, quod in consequentibus,
ubi ea quae ipsi sentiunt commemorant, dicunt se
confiteri,  « gratiam quoque adjuvare uniuscujusque
bonum propositum, non tamen reluctanti studium
virtutis immittere? »  Hoc quippe ita dicunt, velut homo
a se ipso sine adjutorio Dei habeat propositum bonum
studiumque virtutis, quo merito praecedente dignus
sit adjuvari Dei gratia subsequente. Putant enim fortasse
ita dixisse Apostolum, <hi>Scimus quia diligentibus
Deum omnia cooperatur in bonum, iis qui secundum
propositum vocati sunt;</hi> ut propositum hominis vellet
intelligi, quod propositum tanquam bonum meritum
sequatur misericordia vocantis Dei: ignorantes ideo
dictum esse, <hi>qui secundum propositum vocati sunt,</hi> ut
Dei, non hominis propositum intelligatur, quo eos <hi>quos praescivit et praedestinavit conformes imaginis
Filii sui 
 <note>(Rom. VIII, 28, 29)</note>
            </hi>, elegit ante mundi constitutionem <note>(Ephes. I, 4)</note>.
Non enim omnes vocati, secundum
propositum sunt vocati: quoniam multi vocati,
pauci electi <note>(Matth. XX, 16)</note>. Ipsi ergo secundum
propositum vocati, qui electi ante constitutionem
<pb n="0587"/>
mundi. De hoc proposito Dei dictum est et illud, quod
jam commemoravi de geminis Esau et Jacob, <hi>Ut secundum
electionem propositum Dei maneret, non ex
operibus, sed ex vocante dictum est, Quia major serviet
minori <note>(Rom. IX, 11-13)</note>
            </hi>. Hoc propositum Dei et illo
commemoratur loco, ubi ad Timotheum scribens ait: <hi>Collabora Evangelio secundum virtutem Dei, salvos nos
facientis, et vocantis vocatione sua sancta, non secundum
opera nostra, sed secundum suum propositum et
gratiam, quae data est nobis in Christo Jesu ante saecula
aeterna, manifestata autem nunc per adventum Salvatoris
nostri Jesu Christi 
 <note>(II Tim. I, 8-10)</note>
            </hi>. Hoc est ergo
propositum Dei unde dicitur: <hi>Omnia cooperatur in
bonum iis qui secundum propositum vocati sunt.</hi> Hominis
autem propositum bonum adjuvat quidem subsequens
gratia, sed nec ipsum esset nisi praecederet
gratia. Studium quoque hominis quod dicitur bonum,
quamvis cum esse coeperit, adjuvetur gratia,
non tamen incipit sine gratia: sed ab illo inspiratur,
de quo dicit Apostolus, <hi>Gratias autem Deo, qui dedit
idem studium pro vobis in corde Titi <note>(II Cor. VIII, 16)</note>
            </hi>.
Si studium quisque ut pro aliis habeat, Deus dat; ut
pro ipso se habeat, quis alius est daturus?
<pb n="0588"/>
</p>
          </div3>
<div3>
            <head>23. </head>
            <p>
Quae cum ita sint, nihil in Scripturis sanctis
homini a Domino video juberi, propter probandum
liberum arbitrium, quod non inveniatur vel dari ab
ejus bonitate, vel posci propter adjutorium gratiae
demonstrandum: nec omnino incipit homo ex malo
in bonum per initium fidei commutari, nisi hoc in
illo agat indebita et gratuita misericordia Dei. De qua
suam cogitationem recolens quidam, sicut legimus
in Psalmis: <hi>Numquid obliviscetur,</hi> inquit, <hi>misereri
Deus? aut continebit in ira sua miserationes suas? Et
dixi, Nunc coepi, haec mutatio dexterae Excelsi <note>(Psal.
LXXVI, 10, 11)</note>
            </hi>. Cum ergo dixisset, <hi>Nunc coepi;</hi> non
ait, <hi>haec mutatio</hi> arbitrii mei; sed <hi>dexterae Excelsi.</hi> Sic
itaque Dei gratia cogitetur, ut ab initio bonae mutationis
suae usque in finem consummationis qui gloriatur
in Domino glorietur <note>(II Cor. X, 17)</note>. Quia sicut
nemo potest bonum perficere sine Domino, sic nemo
incipere sine Domino. Sed hic sit hujus voluminis
terminus, ut legentis reficiatur intentio et ad sequentia
reparetur.
</p>
          </div3>
        </div2>
      </div1>

<div1>
        <head> <hi>LIBER TERTIUS.</hi> </head>

<pb n="0587"/>
<p>Pergit refutare caetera quae calumniose a Pelagianis in eadem Epistola Thessalonicam missa objectantur; exponitque
contra eorum haeresim quid vere Catholici dicant de Legis utilitate, quid de Baptismi effectu et virtute
doceant, quid de utriusque Testamenti, veteris ac novi discrepantia, quid de Prophetarum et Apostolorum justitia
et perfectione, quid de peccati in Christo appellatione, cum in similitudine carnis peccati de peccato damnasse
peccatum dicitur, vel factus ipse peccatum; quid postremo de praeceptorum in futura vita impletione
profiteantur.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Exordium.</hi> Adhuc ea sequuntur
quae calumniose nobis objiciunt: nondum ea quae
ipsi sentiunt pertexere incipiunt. Sed ne prolixitas
voluminum offenderet, haec ipsa quae objiciunt in
duos libros partiti sumus; quorum superiore finito,
qui totius hujus operis liber secundus est, hinc ordimur
alterum, et eum tertium primo secundoque
conjungimus.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Pelagianorum calumnia, de usu veteris
legis.</hi>  « Legem veteris Testamenti nos »  aiunt  « dicere
non ob hoc datam fuisse, ut justificaret obedientes, sed
ut gravioris fieret causa peccati. »  Prorsus non intelligunt
quid de lege dicamus, quia id quod dicit Apostolus,
quem non intelligunt, dicimus. Quis enim dicat,
non justificari eos qui sunt legi obedientes; quando nisi
justificarentur, non possent esse obedientes? Sed dicimus
lege fieri, ut Deus quid fieri velit, audiatur: gratia
vero fieri, ut legi obediatur. <hi>Non enim auditores legis,</hi> 
ait Apostolus, <hi>justi sunt apud Deum, sed factores legis
justificabuntur <note>(Rom. II, 13)</note>
            </hi>. Lex ergo auditores justitiae
facit, gratia factores. <hi>Quod enim impossibile erat
legis</hi>, ait idem apostolus, <hi>in quo infirmabatur per
carnem, misit Deus Filium suum in similitudine carnis
<pb n="0588"/>
peccati, et de peccato damnavit peccatum in carne, ut
justitia legis impleretur in nobis, qui non secundum
carnem ambulamus, sed secundum spiritum <note>(Rom. VIII,
3, 4)</note>
            </hi>. Ecce quod dicimus: orent ut aliquando intelligant,
non litigent, ut nunquam intelligant. Impossibile
est enim legem impleri per carnem, hoc est, per
carnalem praesumptionem, qua superbi ignorantes
Dei justitiam, id est, quae ex Deo est homini ut sit
justus, et suam volentes constituere, tanquam per
eorum non adjutum divinitus arbitrium lex possit
impleri, justitiae Dei non sunt subjecti <note>(Id. X, 3)</note>.
Ideo justitia legis in eis impletur, qui non secundum
carnem ambulant, id est, secundum hominem ignorantem
Dei justitiam et suam volentem constituere,
sed ambulant secundum spiritum. Quis autem ambulat
secundum spiritum, nisi quisquis agitur Dei spiritu? <hi>Quotquot enim Dei spiritu aguntur, hi filii sunt Dei 
 <note>(Id.
VIII, 14)</note>
            </hi>. Ergo <hi>littera occidit, spiritus autem vivificat <note>(II Cor. III, 6)</note>
            </hi>.
Nec littera malum est, quia occidit:
sed malos praevaricatione convincit. <hi>Lex</hi> enim <hi>sancta,
et mandatum sanctum et justum et bonum. Quod ergo
bonum est,</hi> inquit, <hi>mihi factum est mors? Absit: sed
<pb n="0589"/>
peccatum ut appareat peccatum, per bonum mihi operatum
est mortem, ut fiat supra modum peccator aut
peccatum per mandatum <note>(Rom. VII, 12, 13)</note>
            </hi>. Ecce
quid est, <hi>Littera occidit. Aculeus</hi> enim <hi>mortis est peccatum;
virtus autem peccati, lex <note>(I Cor. XV, 56)</note>
            </hi>. Auget
quippe prohibendo peccati desideria, et inde occidit,
nisi subveniendo vivificet gratia.</p>
          </div3>
<div3>
            <head>3.</head>
            <p>
 Ecce quod dicimus: ecce unde nobis objiciunt,
quod  « sic legem »  dicamus  « datam, ut gravioris sit
causa peccati: »  non audientes Apostolum dicentem, <hi>Lex enim iram operatur; ubi enim non est lex, nec
praevaricatio 
 <note>(Rom. IV, 15)</note>
            </hi>; et, <hi>Lex praevaricationis
gratia posita est</hi>, <hi>donec veniret semen cui promissum
est;</hi> et, <hi>Si data esset lex quae posset vivificare, omnino
ex lege esset justitia: sed conclusit Scriptura omnia sub
peccato, ut promissio ex fide Jesu Christi daretur credentibus <note>(Galat. III, 19, 21, 22)</note>
            </hi>.
Hinc est quod vetus
Testamentum ex monte Sina, ubi lex data est, in servitutem
generat, quod est Agar. <hi>Nos autem,</hi> inquit, <hi>non sumus ancillae filii, sed liberae 
 <note>(Id. IV, 24, 31)</note>
            </hi>. Non
sunt itaque liberae filii, qui legem acceperunt litterae,
qua possent non solum peccatores, verum etiam praevaricatores
insuper demonstrari; sed qui spiritum gratiae,
quo lex ipsa sancta et justa et bona possit impleri.
Ecce quod dicimus: intendant, et non contendant;
illuminentur, et non calumnientur.
</p>
          </div3>
        </div2>

<div2>
          <head>CAPUT III.</head>
<div3>
            <head>4.</head>
            <p>
 <hi>Calumnia de effectu Baptismi.</hi> 
 « Baptisma quoque, »  inquiunt,  « non vere homines
novos facere asserunt, id est, non plenam dare
remissionem peccatorum; sed ex parte filios Dei fieri,
ex parte autem filios saeculi, id est, diaboli, remanere
contendunt. »  Mentiuntur, insidiantur, tergiversantur:
non hoc dicimus. Omnes enim homines qui sunt filii
diaboli, etiam filios saeculi; non autem omnes filios
saeculi etiam filios diaboli dicimus. Absit enim ut filios
diaboli dicamus fuisse sanctos patres, Abraham, Isaac,
et Jacob, et alios hujusmodi, quando per nuptias generabant,
et eos fideles qui usque nunc et deinceps
adhuc generant. Nec tamen possumus Domino contradicere
dicenti, <hi>Filii saeculi hujus nubunt, et tradunt ad
nuptias <note>(Luc. XX, 34)</note>
            </hi>. Quidam ergo filii saeculi hujus
sunt, et tamen filii diaboli non sunt. Quamvis enim diabolus
sit auctor et princeps omnium peccatorum; non
tamen filios diaboli faciunt quaecumque peccata. Peccant
enim et filii Dei, quoniam si dixerint se non habere
peccatum, se ipsos seducunt, et veritas in eis non est <note>(I Joan. I, 8)</note>.
Sed ea conditione peccant, qua sunt filii
adhuc hujus saeculi: qua vero gratia sunt filii Dei, non
utique peccant; quia omnis qui natus est ex Deo, non
peccat <note>(Id. III, 9)</note>. Filios autem diaboli infidelitas
facit, quod peccatum proprie vocatur, quasi solum
sit, si non exprimatur quale peccatum sit. Sicut Apostolus
cum dicitur, si non exprimatur quis apostolus,
non intelligitur nisi Paulus: quia pluribus est Epistolis
<pb n="0590"/>
notior, et plus omnibus illis laboravit <note>(I Cor. XV,
10)</note>. Unde quod ait Dominus de Spiritu sancto, <hi>Ipse
arguet mundum de peccato;</hi> infidelitatem intelligi voluit.
Hoc enim cum exponeret, ait, <hi>De peccato quidem,
quod non crediderunt in me <note>(Joan. XVI, 8, 9)</note>
            </hi>. Et ubi
ait, <hi>Si non venissem, et locutus eis fuissem, peccatum
non haberent <note>(Id. XV, 22)</note>
            </hi>. Non enim peccatum antea
non habebant: sed ipsam voluit intelligi diffidentiam,
qua nec praesenti et loquenti crediderunt, pertinentes
ad eum de quo dicit Apostolus, <hi>Secundum principem
potestatis aeris, qui nunc operatur in filiis diffidentiae <note>(Ephes. II, 2)</note>
            </hi>.
Ergo in quibus non est fides, filii
sunt diaboli; quia non habent in interiore homine
cur eis dimittatur quidquid hominis vel infirmitate,
vel ignorantia, vel omnino aliqua mala voluntate
committitur. Illi autem filii Dei, qui utique si dixerint
se non habere peccatum, se ipsos decipiunt, et veritas
in eis non est, profecto, quod sequitur, cum confitentur
peccata sua (quod filii diaboli non faciunt,
vel non secundum fidem quae filiorum Dei propria est
faciunt), fidelis est et justus qui dimittat eis peccata,
et mundet eos ab omni iniquitate <note>(I Joan. I, 8, 9)</note>.
Ut autem plenius intelligatur quod dicimus, audiatur
ipse Jesus, qui filiis Dei utique loquebatur, dicens: <hi>Si autem vos cum sitis mali, nostis bona data dare filiis
vestris, quanto magis Pater vester, qui in coelis est, dabit
bona petentibus se 
 <note>(Matth. VII, 11)</note>
            </hi>? Si enim filii Dei
non essent, non eis diceret, <hi>Pater vester qui in coelis
est.</hi> Et tamen eos malos esse dicit, et nosse bona
dare filiis suis. Numquid inde mali, unde filii Dei?
Absit: sed inde mali, unde adhuc filii saeculi, jam
tamen filii Dei facti pignore Spiritus sancti.</p>
          </div3>
<div3>
            <head>5.</head>
            <p>
 Baptismus igitur abluit quidem peccata omnia,
prorsus omnia, factorum, dictorum, cogitatorum,
sive originalia, sive addita, sive quae ignoranter, sive
quae scienter admissa sunt: sed non aufert infirmitatem,
cui regeneratus resistit, quando bonum agonem
luctatur; consentit autem, quando sicut homo
in aliquo delicto praeoccupatur <note>(Galat. VI, 1)</note>; propter
illud gaudens in actione gratiarum, propter hoc autem
gemens in allegatione orationum. Ibi dicens, <hi>Quid retribuam Domino pro omnibus quae retribuit
mihi 
 <note>(Psal. CXV, 3)</note>
            </hi>? hic dicens, <hi>Dimitte nobis debita
nostra <note>(Matth. VI, 12)</note>
            </hi>. Propter illud dicens, <hi>Diligam
te, Domine, virtus mea <note>(Psal. XVII, 2)</note>
            </hi>: propter hoc
dicens, <hi>Miserere mei, Domine, quia infirmus sum <note>(Psal.
VI, 3)</note>
            </hi>. Propter illud dicens, <hi>Oculi mei semper ad Dominum,
quoniam ipse evellet de laqueo pedes meos <note>(Psal. XXIV, 15)</note>
            </hi>:
propter hoc dicens, <hi>Turbatus est
prae ira oculus meus <note>(Psal. XXX, 10)</note>
            </hi>. Et innumerabilia,
quibus divinae Litterae plenae sunt, quae alternis vicibus,
vel exsultando de Dei bonis, vel moerendo de
nostris malis, a filiis Dei dicuntur ex fide, quamdiu
adhuc filii sunt etiam saeculi hujus pro vitae hujus
<pb n="0591"/>
infirmitate: quos tamen Deus a filiis diaboli non solum
lavacro regenerationis, sed ipsius etiam quae per
dilectionem operatur <note>(Galat. V, 6)</note>, fidei probitate
discernit; quia justus ex fide vivit <note>(Rom. I, 17)</note>. Haec
autem infirmitas, cum qua usque ad corporis mortem
defectu et profectu alternante contendimus, magnique
interest quid vincat in nobis, regeneratione alia
consumetur; de qua Dominus dicit, <hi>In regeneratione,
cum sederit Filius hominis in sede majestatis suae,
sedebitis et vos super sedes duodecim <note>(Matth. XIX,
28)</note>
            </hi>, etc. Regenerationem quippe hoc loco, ambigente
nullo, novissimam resurrectionem vocat: quam
Paulus quoque apostolus et adoptionem et redemptionem
nuncupat, dicens, <hi>Sed etiam nos ipsi primitias
spiritus habentes, et ipsi in nobismetipsis ingemiscimus,
adoptionem exspectantes, redemptionem corporis
nostri <note>(Rom. VIII, 23)</note>
            </hi>. Numquid non per lavacrum
sanctum regenerati, adoptati et redempti sumus? Et
tamen restat regeneratio, adoptio, redemptio, quam
in fine venturam nunc patienter exspectare debemus,
ut tunc filii hujus saeculi ex nulla parte jam simus.
Quisquis igitur Baptismati derogat, quod modo per
illud percipimus, corrumpit fidem: quisquis autem
jam nunc ei tribuit, quod quidem per ipsum, sed tamen
postea percepturi sumus, amputat spem. Nam
si a me quisquam quaesierit, utrum per Baptismum
salvi facti fuerimus; negare non potero, dicente
Apostolo, <hi>Salvos nos fecit per lavacrum regenerationis
et renovationis Spiritus sancti <note>(Tit. III, V)</note>
            </hi>. Sed si
quaesierit, utrum per idem lavacrum omni prorsus
modo jam nos fecerit salvos; respondebo, Non ita est.
Idem quippe item dicit apostolus: <hi>Spe enim salvi facti
sumus. Spes autem quae videtur, non est spes; quod
enim videt quis, quid sperat? Si autem quod non videmus
speramus, per patientiam exspectamus <note>(Rom. VIII,
24 et 25)</note>
            </hi>. Salus ergo hominis in Baptismate facta est,
quia dimissum est quod peccati a parentibus traxit,
vel quidquid etiam proprie ante Baptismum ipse peccavit:
salus vero ejus tanta post erit, ut peccare
omnino non possit.
</p>
          </div3>
        </div2>

<div2>
          <head>CAPUT IV.</head>
<div3>
            <head>6.</head>
            <p>
 <hi>Calumnia de veteri Testamento et
antiquis justis. Vetus Testamentum figura novi. Sancti
veteris Testamenti ad novum pertinent.</hi> Quibus ita se
habentibus, ex his etiam illa quae deinceps nobis objiciunt
refelluntur. Quis enim catholicus dicat, quod
nos dicere jactitant,  « Spiritum sanctum adjutorem
virtutis in veteri Testamento non fuisse; »  nisi cum
vetus Testamentum sic intelligimus, quemadmodum
Apostolus dixit, <hi>A monte Sina in servitutem generans <note>(Galat. IV, 24)</note>
            </hi>?
Sed quia in eo praefigurabatur novum,
qui hoc intelligebant tunc homines Dei, secundum
distributionem temporum, veteris quidem Testamenti
dispensatores et gestatores, sed novi demonstrantur
<pb n="0592"/>
haeredes. An vero illum ad Testamentum novum
negabimus pertinere, qui dicit, <hi>Cor mundum crea
in me, Deus, et spiritum rectum innova in visceribus
meis <note>(Psal. L, 12)</note>
            </hi>? aut illum qui dicit, <hi>Posuit super
petram pedes meos, et direxit gressus meos, et immisit
in os meum canticum novum, hymnum Deo nostro. <note>(Psal. XXXIX, 3, 4)</note>
            </hi>?
vel illum ante Testamentum
vetus, quod est a monte Sina, patrem fidelium, de
quo dicit Apostolus, <hi>Fratres, secundum hominem dico,
tamen hominis confirmatum testamentum nemo irritum
facit aut superordinat. Abrahae dictae sunt promissiones
et semini ejus. Non dicit, Et seminibus, tanquam in
multis; sed tanquam in uno, Et semini tuo, quod est
Christus. Hoc autem dico,</hi> inquit, <hi>Testamentum confirmatum
a Deo, quae post quadringentos et triginta annos
facta est lex non infirmat ad evacuandam promissionem.
Si enim ex lege haereditas, jam non ex promissione:
Abrahae autem per promissionem donavit
Deus.</hi> </p>
          </div3>
<div3>
            <head>7.</head>
            <p>
 Hic certe si quaeramus, utrum hoc Testamentum,
quod dicit confirmatum a Deo non infirmari a
lege quae post quadringentos et triginta annos facta
est, utrum novum, an vetus intelligendum sit: quis
respondere dubitet, Novum, sed in propheticis latebris
occultatum, donec veniret tempus quo revelaretur
in Christo? Nam si dixerimus, Vetus; quid erit
illud a monte Sina in servitutem generans? Ibi enim
facta est lex post quadringintos et triginta annos: qua
lege hoc Testamentum promissionis Abrahae infirmari
non posse confirmat; et hoc quod factum est ab
Abraham, vult potius ad nos pertinere, quos vult esse
filios liberae, non ancillae; haeredes ex promissione,
non lege; cum dicit, <hi>Si enim ex lege haereditas, jam
non ex promissione: Abrahae autem per promissionem
donavit Deus</hi>. Ut quod facta lex est post quadringentos
et triginta annos, ad hoc subintraverit, ut abundaret
delictum; cum per peccatum praevaricationis
convincitur hominis superbia de sua justitia praesumentis:
et ubi abundavit delictum, superabundavit
gratia <note>(Rom. V, 20)</note>; per fidem jam humilis hominis
in lege deficientis et ad Dei misericordiam fugientis.
Ideo cum dixisset, <hi>Si enim ex lege haereditas, jam non
ex promissione; Abrahae autem per promissionem donavit
Deus:</hi> tanquam ei diceretur, Utquid ergo lex
postea facta est? subjunxit atque ait, <hi>Quid ergo lex?</hi> 
Cui mox interrogationi reddidit, <hi>Praevaricationis gratia
proposita est</hi>, <hi>donec veniret semen cui promissum
est <note>(Galat. III, 15-19)</note>
            </hi>. Hoc identidem ita dicit: <hi>Si
enim qui ex lege, haeredes sunt; exinanita est fides, et
evacuata est promissio. Lex enim iram operatur: ubi
enim non est lex, nec praevaricatio <note>(Rom. IV, 14, 15)</note>
            </hi>.
Quod ait in illo testimonio, <hi>Si enim ex lege haereditas,
jam non ex promissione; Abrahae autem per promissionem
donavit Deus;</hi> hoc in isto ait, <hi>Si enim qui per legem,
haeredes sunt; exinanita est fides, et evacuata promissio:</hi> 
<pb n="0593"/>
satis ostendens ad fidem nostram pertinere
(quae novi utique est Testamenti) quod per promissionem
donavit Deus Abrahae. Et quod ait in illo testimonio, <hi>Quid ergo lex?</hi> 
 atque respondit, <hi>Praevaricationis
gratia proposita est:</hi> hoc in isto subdidit similiter, <hi>Lex enim iram operatur: ubi enim non est lex, nec
praevaricatio.</hi> </p>
          </div3>
<div3>
            <head>8.</head>
            <p>
 Sive igitur Abraham, sive ante illum justi, sive
post eum usque ad ipsum Moysen, per quem datum
est Testamentum a monte Sina in servitutem generans,
sive caeteri Prophetae post eum et sancti homines
Dei usque ad Joannem Baptistam, filii sunt promissionis
et gratiae secundum Isaac filium liberae, non
ex lege, sed ex promissione haeredes Dei, cohaeredes
autem Christi. Absit enim ut Noe justum, et prioris
temporis justos, et quicumque ab illo usque ad Abraham
justi esse potuerunt vel conspicui vel occulti, negemus
ad supernam Jerusalem, quae mater nostra est,
pertinere; quamvis anteriores tempore inveniantur
esse quam Sara, quae ipsius liberae matris prophetiam
figuramque gestabat. Quanto evidentius ergo
post Abraham, cui sic declarata est ipsa promissio, ut
pater multarum gentium diceretur <note>(Gen. XVII, 4, 5)</note>,
quicumque Deo placuerunt, filii promissionis habendi
sunt? Non enim ex Abraham et deinceps justorum
generatio verior, sed prophetia manifestior
reperitur.</p>
          </div3>
<div3>
            <head>9.</head>
            <p>
 Ad Testamentum autem vetus, quod est a monte
Sina in servitutem generans, quod est Agar, illi pertinent,
qui cum acceperint legem sanctam et justam
et bonam, putant sibi ad vitam, litteram posse sufficere:
et ideo qua fiant factores legis, divinam misericordiam
non requirunt; sed ignorantes Dei justitiam,
et suam justitiam volentes constituere, justitiae
Dei non sunt subjecti <note>(Rom. X, 3)</note>. Ex hoc genere
fuit illa multitudo, quae adversus Deum in eremo
murmuravit, et idolum fecit, et illa quae jam in ipsa
terra promissionis fornicata est post deos alienos. Sed
haec in ipso quoque vetere Testamento valde reprobata
est multitudo. Illi etiam, quicumque ibi erant,
sola quae ibi Deus pollicetur terrena promissa sectantes,
et quid pro novo Testamento ea ipsa significent
ignorantes, eorum adipiscendorum amore et amittendorum
timore, Dei praecepta servabant; imo non servabant,
sed sibi servare videbantur. Neque enim fides
in eis per dilectionem operabatur <note>(Galat. V, 6)</note>, sed
terrena cupiditas metusque carnalis. Sic autem praecepta
qui facit, procul dubio invitus facit; ac per hoc
in animo non facit: magis vult enim omnino non
facere, si secundum ea quae cupit et metuit, permittatur
impune. Ac per hoc in ipsa voluntate intus est
reus, ubi ipse qui praecipit inspicit Deus. Tales erant
filii terrenae Jerusalem, de qua dicit Apostolus, <hi>Servit
enim cum filiis suis,</hi> pertinens ad Testamentum vetus <hi>a monte Sina in servitutem generans, quod est Agar</hi> 
<pb n="0594"/> <note>(Galat. IV, 25, 24)</note>.
Ex ipso genere fuerunt, qui Dominum
crucifixerunt, et in eadem infidelitate manserunt.
Inde sunt adhuc etiam filii eorum in ingenti
multitudine Judaeorum, quamvis jam novo Testamento,
sicut prophetatum est, per Christi sanguinem
patefacto atque firmato, et a flumine ubi baptizatus
magisteriumque professus est <note>(Matth. III, 16, 17)</note>,
usque ad terminos terrae Evangelio diffamato. Qui
Judaei, secundum prophetias quas legunt, per
omnes sunt terras ubique dispersi, ut ex eorum
quoque codicibus Christianae non desit testimonium
veritati.</p>
          </div3>
<div3>
            <head>10.</head>
            <p>
 Et vetus igitur Testamentum Deus condidit:
quia Deo placuit, usque ad plenitudinem temporis
promissis terrenis tanquam in praemio constitutis promissa
velare coelestia; et populo terrenis bonis inhianti,
et propterea durum cor habenti, quamvis
spiritualem, tamen in tabulis lapideis legem dare.
Exceptis quippe Librorum veterum sacramentis, quae
sola significandi ratione praecepta sunt (quanquam et
in eis, quoniam spiritualiter intelligenda sunt, recte
lex dicitur spiritualis); caetera certe quae ad pietatem
bonosque mores pertinentia, non ad aliquam significationem
ulla interpretatione referenda, sed prorsus
ut sunt dicta, facienda sunt: profecto illam Dei legem,
non solum illi tunc populo, verum etiam nunc nobis
ad instituendam recte vitam necessariam nemo dubitaverit.
Si enim Christus nobis abstulit illud gravissimum
multarum observationum jugum, ne carnaliter
circumcidamur, ne pecorum victimas immolemus, ne
sabbato septeno dierum volumine redeunte ab operibus
etiam necessariis quiescamus, et caetera hujusmodi,
sed ea spiritualiter intellecta teneamus, remotisque
umbris significantibus in rerum ipsarum quae
significantur luce vigilemus: numquid propterea dicturi
sumus, non ad nos pertinere quod scriptum est,
ut alienum quodcumque perditum quisquis invenerit,
reddat ei qui perdidit <note>(Levit. VI, 3, 4)</note>; et alia multa
similia, quibus pie recteque vivere discitur, maximeque
ipsum Decalogum, qui duabus illis lapideis tabulis
continetur, excepta sabbati observatione carnali, quae
spiritualem sanctificationem quietemque significat?
Quis enim dicat non debere observare Christianos, ut
uni Deo religionis obsequio serviatur, ut idolum non
colatur, ut nomen Domini non accipiatur in vanum,
ut parentes honorentur, ne adulteria, homicidia, furta,
falsa testimonia perpetrentur, ne uxor, ne omnino
res ulla concupiscatur aliena <note>(Exod. XX)</note>? Quis est
tam impius, qui dicat ideo se ista legis non custodire
praecepta, quia est ipse christianus, nec sub lege, sed
sub gratia constitutus?</p>
          </div3>
<div3>
            <head>11.</head>
            <p>
 Verum haec plane magna distantia est, quod
faciunt ista sub lege positi, quos littera occidit, terrenam
felicitatem vel cupiditate adipiscendi vel timore
amittendi: et ideo non vere faciunt; quoniam carnalis
cupiditas, qua peccatum commutatur potius vel
augetur, cupiditate alia non sanatur. Hi ad vetus pertinent
<pb n="0595"/>
Testamentum, quod in servitutem generat; quia
facit eos carnalis timor et cupiditas servos, non evangelica
fides et spes et charitas liberos. Sub gratia vero
positi, quos vivificat Spiritus, ex fide ista faciunt,
quae per dilectionem operatur, in spe bonorum, non
carnalium, sed spiritualium, non terrenorum, sed coelestium,
non temporalium, sed aeternorum; praecipue
credentes in Mediatorem, per quem sibi non dubitant,
et spiritum gratiae subministrari, ut bene ista faciant,
et ignosci posse cum peccant. Hi pertinent ad Testamentum
novum, filii promissionis, regenerati Deo
patre et libera matre. Hujus generis fuerunt antiqui
omnes justi, et ipse Moyses Testamenti minister veteris,
haeres novi; quia ex fide qua nos vivimus, una
eademque vixerunt, incarnationem, passionem, resurrectionemque
Christi credentes futuram, quam nos
credimus factam: usque ad ipsum Joannem Baptistam
quasi praeteritae dispensationis limitem quemdam, qui
Mediatorem ipsum non aliqua umbra futuri, vel allegorica
significatione, vel ulla prophetica praenuntiatione
venturum esse significans; sed digito demonstrans
ait, <hi>Ecce Agnus Dei, ecce qui tollit peccatum
mundi <note>(Joan. I, 29)</note>
            </hi>: tanquam dicens, Quem multi
justi videre concupierunt, in quem venturum ab ipsius
humani generis initio crediderunt, de quo Abrahae
dictae sunt promissiones, de quo scripsit Moyses, de
quo Lex et Prophetae sunt testes; <hi>Ecce Agnus Dei,
ecce qui tollit peccatum mundi.</hi> Ab hoc Joanne et deinceps
coeperunt de Christo fieri praeterita vel praesentia,
quae ab illis omnibus anterioris temporis justis
credebantur, sperabantur, desiderabantur futura. Eadem
igitur fides est, et in illis qui nondum nomine,
sed reipsa fuerunt antea christiani, et in istis qui non
solum sunt, verum etiam vocantur, et in utrisque
eadem gratia per Spiritum sanctum. Unde dicit Apostolus: <hi>Habentes autem eumdem spiritum fidei, secundum
quod scriptum est, Credidi, propter quod locutus
sum; et nos credimus, propter quod et loquimur <note>(II Cor. IV, 13)</note>
            </hi>.</p>
          </div3>
<div3>
            <head>12.</head>
            <p>
 Aliter itaque dicitur jam obtinente loquendi
consuetudine vetus Testamentum, Lex et Prophetae
omnes, qui usque ad Joannem prophetaverunt; quod
distinctius vetus Instrumentum, quam vetus Testamentum
vocatur: aliter autem sicut apostolica appellat
auctoritas, sive hoc nomen exprimens, sive
significans. Exprimit enim, ubi dicit, <hi>Usque in hodiernum
diem, quamdiu legitur Moyses, idipsum velamen in
lectione veteris Testamenti manet: quod non revelatur,
quia in Christo evacuatur <note>(Id. III, 14, 15)</note>
            </hi>. Sic enim utique
vetus Testamentum ad Moysi retulit ministerium.
Item dicit, <hi>Ut serviamus in novitate spiritus, et non in
vetustate litterae <note>(Rom. VII, 6)</note>
            </hi>: idipsum significans Testamentum
nomine <hi>litterae.</hi> Item alio loco: <hi>Qui et idoneos
nos fecit ministros novi Testamenti, non litterae,
sed spiritus</hi>: <hi>littera enim occidit, spiritus autem vivificat</hi> 
<pb n="0596"/> <note>(II Cor. III, 6)</note>.
Et hic per commemorationem novi,
illud utique vetus intelligi voluit. Multo autem
evidentius, quamvis non dixerit, aut vetus, aut novum,
duo ipsa Testamenta distinxit, per duos filios
Abrahae, unum de ancilla, alium de libera: quod jam
superius commemoravimus. Quid enim expressius,
quam ut diceret, <hi>Dicite mihi, sub lege volentes esse,
legem non audistis? Scriptum est enim quoniam Abraham
duos filios habuit, unum de ancilla, et unum de
libera: sed ille quidem qui de ancilla, secundum carnem
natus est; qui autem de libera, per repromissionem: quae
sunt in allegoria. Haec enim sunt duo Testamenta, unum
quidem in monte Sina in servitutem generans, quod est
Agar. Sina enim mons est in Arabia, quae conjuncta est
huic quae nunc est Jerusalem: servit enim cum filiis suis.
Quae autem sursum est Jerusalem, libera est, quae est
mater nostra.</hi> Quid clarius, quid certius, quid ab omni
obscuritate atque ambiguitate remotius promissionis
filiis? Et paulo post: <hi>Nos autem fratres,</hi> inquit, <hi>secundum
Isaac promissionis filii sumus.</hi> Item paulo post: <hi>Nos autem fratres, non sumus ancillae filii, sed liberae;
qua libertate Christus nos liberavit 
 <note>(Galat. IV, 21-31)</note>
            </hi>.
Eligamus igitur utrum antiquos justos ancillae filios
dicamus, an liberae. Absit autem ut ancillae: ergo si
liberae, ad novum pertinent Testamentum in Spiritu
sancto, quem vivificantem litterae occidenti opponit
Apostolus. Nam quo pacto ad gratiam novi Testamenti
non pertinent hi, de quorum dictis et Libris
istos ejusdem gratiae dementissimos et ingratissimos
inimicos refellendo convincimus?</p>
          </div3>
<div3>
            <head>13.</head>
            <p>
 Sed dicet aliquis: Quomodo vetus appellatur,
quod post quadringentos et triginta annos factum est
per Moysen <note>(Id. III, 17)</note>; et novum dicitur, quod ante
tot annos factum est ad Abraham? Qui ex hoc non
litigiose, sed studiose movetur, intelligat primum,
quia cum ex anteriore tempore dicitur vetus, ex posteriore
autem novum; revelationes eorum considerantur
in his nominibus, non institutiones. Per Moysen
quippe revelatum est Testamentum vetus, per
quem data est lex sancta, et justa, et bona <note>(Rom. VII,
12)</note>, per quam fieret non abolitio, sed cognitio peccati;
qua convincerentur superbi suam justitiam volentes
constituere, quasi divino adjutorio non egentes,
et rei facti litterae confugerent ad gratiae spiritum, non
sua justitia justificandi, sed Dei, hoc est, quae illis
esset ex Deo. Nam sicut idem apostolus loquitur, <hi>Per
legem cognitio peccati: nunc autem sine lege justitia Dei
manifestata est, testificata per Legem et prophetas <note>(Id.
III, 20, 21)</note>
            </hi>. Lex quippe, eo ipso quo in ea nemo justificatur,
testimonium perhibet justitiae Dei. <hi>Quod</hi> 
enim <hi>in lege nemo justificatur apud Deum, manifestum
est quia justus ex fide vivit <note>(Galat. III, 11)</note>
            </hi>. Sic ergo,
cum lex non justificat impium de praevaricatione convictum,
mittit ad justificantem Deum, atque ita justitiae
Dei perhibet testimonium. Prophetae vero testimonium
<pb n="0597"/>
perhibent justitiae Dei, praenuntiando Christum, <hi>qui factus est nobis sapientia a Deo et justitia et sanctificatio
et redemptio: ut quemadmodum scriptum est,
Qui gloriatur, in Domino glorietur 
 <note>(I Cor. I, 30, 31)</note>
            </hi>.
Erat autem occulta ista lex ab initio, cum homines
iniquos natura ipsa convinceret, aliis facientes quod
sibi fieri noluissent. Revelatio autem novi Testamenti
in Christo facta est, cum est manifestatus in carne;
in quo apparuit justitia Dei, id est, quae hominibus
ex Deo est. Hinc enim ait: <hi>Nunc autem sine lege justitia
Dei manifestata est.</hi> Ecce qua causa illud dicitur
vetus Testamentum, quia priore; hoc autem novum,
quia posteriore tempore revelatum est. Deinde, quia
Testamentum vetus pertinet ad hominem veterem,
a quo necesse est hominem incipere; novum autem ad
hominem novum, quo debet homo ex vetustate transire.
Ideo in illo sunt promissa terrena, in isto promissa
coelestia: quia et hoc ad Dei misericordiam pertinuit,
ne quisquam vel ipsam terrenam qualemcumque felicitatem,
nisi a Domino creatore universitatis putet
cuiquam posse conferri. Sed si propter illam colatur
Deus, servilis est cultus, pertinens ad filios ancillae:
si autem propter ipsum Deum, ut in aeterna vita sit
Deus omnia in omnibus, liberalis est servitus, pertinens
ad filios liberae, quae est mater nostra aeterna
in coelis; quae prius tanquam sterilis apparebat, quando
perspicuos filios non habebat; nunc autem videmus
quod de illa prophetatum est, <hi>Laetare, sterilis, quae
non paris; erumpe et exclama, quae non parturis: quia
multi filii desertae, magis quam ejus quae habet virum <note>(Isai. LIV, 1)</note>
            </hi>:
id est, magis quam illus Jerusalem,
quae legis quodammodo vinculo maritata est, et servit
cum filiis suis. Tempore igitur veteris Testamenti
Spiritum sanctum in eis, qui etiam tunc secundum
Isaac promissionis filii erant, non solum adjutorem,
quod isti suo dogmati sufficere existimant; verum
etiam largitorem dicimus fuisse virtutis, quod isti negant,
libero eam potius arbitrio tribuentes, contradicentibus
illis patribus qui sciebant ad Deum veraci
 pietate clamare, <hi>Diligam te, Domine, virtus mea <note>(Psal. XVII, 2)</note>
            </hi>.
</p>
          </div3>
        </div2>

<div2>
          <head>CAPUT V.</head>
<div3>
            <head>14.</head>
            <p>
 <hi>Calumnia de Prophetarum et
Apostolorum justitia.</hi> Aiunt etiam,  « quod omnes
Apostoli vel Prophetae non plene sancti definiantur a
nobis, sed in comparatione pejorum minus malos eos
fuisse dicamus; et hanc esse justitiam cui Deus testimonium
perhibet, ut quomodo dicit propheta, justificatam
Sodomam comparatione Judaeorum <note>(Ezech.
XVI, 46-57)</note>, sic etiam nos criminosorum comparatione
dicamus sanctos aliquam exercuisse virtutem. » 
Absit ut ista dicamus: sed aut non valent intelligere,
aut nolunt advertere, aut calumniandi studio dissimulant
se scire quod dicimus. Audiant ergo, vel
ipsi, vel potius ii quos idiotas et ineruditos decipere
moliuntur. Nostra fides, hoc est catholica fides, justos
<pb n="0598"/>
ab injustis, non operum, sed ipsa fidei lege discernit:
quia justus ex fide vivit. Per quam discretionem
fit, ut homo ducens vitam sine homicidio, sine
furto, sine falso testimonio, sine appetitu rei ullius
alienae, parentibus honorem debitum reddens, castus
usque ad continentiam ab omni omnino concubitu,
etiam conjugali, eleemosynarum largissimus, injuriarum
patientissimus, qui non solum non auferat
aliena, sed nec sua reposcat ablata, vel etiam venditis
omnibus suis erogatisque in pauperes, nihil
suum propriumque possideat; cum suis tamen istis
velut laudabilibus moribus, si non in Deum fidem
rectam et catholicam teneat, de hac vita damnandus
abscedat. Alius autem, habens quidem opera bona
ex fide recta quae per dilectionem operatur, non
tamen ita ut ille bene moratus, incontinentiam
suam sustentat honestate nuptiarum, conjugii carnalis
debitum et reddit et repetit, nec sola propagationis
causa, verum etiam voluptatis, quamvis cum
sola uxore, concumbit, quod conjugatis secundum
veniam concedit Apostolus <note>(I Cor. VII, 6)</note>; injurias
non tam patienter accipit, sed ulciscendi cupiditate
fertur iratus; quamvis, ut possit dicere, <hi>Sicut et nos
dimittimus debitoribus nostris <note>(Matth. VI, 12)</note>
            </hi>, rogatus
ignoscat: possidet rem familiarem, faciens inde
quidem eleemosynas, non tamen quam ille tam largas:
non aufert aliena; sed quamvis ecclesiastico
judicio, non forensi, tamen repetit sua: nempe iste
qui moribus illo videtur inferior, propter rectam
fidem quae illi est in Deum, ex qua vivit, et secundum
quam in omnibus delictis suis se accusat, in
omnibus bonis operibus Deum laudat, sibi tribuens
ignominiam, illi gloriam, atque ab ipso sumens et
indulgentiam peccatorum et dilectionem recte factorum,
de hac vita liberandus et in consortium cum
Christo regnaturorum recipiendus emigrat. Quare,
nisi propter fidem? Quae licet sine operibus neminem
salvat (ipsa enim est non reproba fides, quae per
dilectionem operatur); tamen per ipsam etiam peccata
solvuntur, quia justus ex fide vivit: sine ipsa
vero etiam quae videntur bona opera, in peccata vertuntur;
omne enim quod non est ex fide, peccatum
est <note>(Rom. XIV, 23)</note>. Et fit propter hanc maximam
differentiam, ut cum, dubitante nullo, perseverans
virginalis integritas conjugali castitate sit potior;
tamen mulier etiam bis nupta catholica professae virgini
haereticae praeferatur: nec ita praeferatur, ut ista
melior sit in Dei regno, sed ut illa ibi non sit omnino.
Nam et ille quem velut melioribus descripsimus
moribus, si adsit ei fides recta, superat illum alter
rum, sed ambo illic erunt: si autem fides ei desit,
<pb n="0599"/>
sic ab illo superatur, ut ipse ibi non sit.</p>
          </div3>
<div3>
            <head>15.</head>
            <p>
 Cum itaque justi omnes et antiquiores et Apostoli
ex fide vixerint recta, quae est in Christo Jesu
Domino nostro; moresque tam sanctos cum fide habuerint,
ut licet non tam perfectae virtutis in hac
vita esse potuerint, quam quae post hanc vitam futura
est, tamen quidquid peccati ex humana infirmitate
subreperet, pietate ipsius fidei continuo deleretur:
unde fieri potest ut in comparatione iniquorum,
quos damnaturus est Deus, justos eos fuisse dicendum
sit; cum per piam fidem tam in contrarium ab
illis impiis sint remoti, ut clamet Apostolus, <hi>Quae
pars fideli cum in fideli <note>(II Cor. VI, 15)</note>
            </hi>? Sed videlicet
Pelagiani novi haeretici, religiosi amatores et
laudatores videntur sibi esse sanctorum, si non audeant
dicere imperfectae illos fuisse virtutis, cum
hoc confiteatur Vas electionis, qui considerans ubi
adhuc esset, et quia corpus quod corrumpitur, aggravat
animam <note>(Sap. IX, 15)</note>, <hi>Non quia jam acceperim,</hi> 
ait, <hi>aut jam perfectus sim: fratres, ego me ipsum non
arbitror apprehendisse.</hi> Et paulo post tamen, qui se
negaverat esse perfectum, <hi>Quotquot ergo perfecti,</hi> 
inquit, <hi>hoc sapiamus <note>(Philipp. III, 12, 13, 15)</note>
            </hi>: ut
ostenderet secundum istius vitae modum esse quamdam
perfectionem, eique perfectioni hoc quoque deputari,
si se quisque noverit nondum esse perfectum.
Quid enim perfectius, quidve excellentius in veteri
populo sacerdotibus sanctis? Et tamen eis praecepit
Deus sacrificium primitus pro suis offerre peccatis <note>(Levit. IX, 7, et XVI, 6)</note>.
Et quid sanctius in novo
populo Apostolis? Et tamen praecepit eis Dominus in
oratione dicere, <hi>Dimitte nobis debita nostra.</hi> Omnium
igitur piorum sub hoc onere corruptibilis carnis et in
istius vitae infirmitate gementium spes una est, quod
advocatum habemus ad Patrem Jesum Christum
justum, et ipse est exoratio peccatorum nostrorum <note>(I Joan. II, 1, 2)</note>.
</p>
          </div3>
        </div2>

<div2>
          <head>CAPUT VI.</head>
<div3>
            <head>16.</head>
            <p>
 <hi>Calumnia de peccato in Christo.</hi> 
Justum advocatum non habent illi, qui sunt a justis
(etiamsi sola ista esset differentia) in contrarium
longeque discreti. Quem justum advocatum absit ut
dicamus, sicut ipsi calumniantur,  « carnis necessitate
mentitum: »  sed dicimus eum in similitudine
carnis peccati de peccato damnasse peccatum <note>(Rom.
VIII, 3)</note>. Quod fortasse isti non intelligentes et calumniandi
cupiditate caecati, quam diversis modis peccati
nomen in Scripturis sanctis poni soleat ignorantes,
peccatum Christi affirmare nos jactant. Dicimus itaque
Christum, et nullum habuisse peccatum, nec in
anima, nec in carne; et suscipiendo carnem in similitudine
carnis peccati de peccato damnasse peccatum.
Quod subobscure ab Apostolo dictum duobus
modis solvitur: sive quia rerum similitudines solent
earum rerum nominibus nuncupari, quarum similes
<pb n="0600"/>
sunt, ut ipsam similitudinem carnis peccati voluisse
intelligatur Apostolus appellare peccatum: sive quia
sacrificia pro peccatis peccata appellabantur in lege,
quae omnia figurae fuerunt carnis Christi, quod est
verum et unicum sacrificium pro peccatis, non solum
his quae universa in Baptismate diluuntur, verum
etiam his quae post ex hujus vitae infirmitate subrepunt;
propter quae quotidie universa in oratione ad
Deum clamat Ecclesia, <hi>Dimitte nobis debita nostra;</hi> 
et dimittuntur nobis per singulare sacrificium pro
peccatis, quod Apostolus secundum legem loquens,
non dubitavit appellare peccatum. Unde est etiam
illud ejus multo evidentius, nec aliquo bivio cujusquam
ambiguitatis incertum: <hi>Obsecramus pro Christo
reconciliari Deo: eum qui non noverat peccatum, pro
nobis peccatum fecit, ut nos simus justitia Dei in ipso. <note>(II Cor. V, 20 et 21)</note>
            </hi>.
Nam quod superius commemoravi, <hi>De peccato damnavit peccatum;</hi> 
 quia non dictum
est, De peccato suo, potest quispiam sic intelligere,
ut dicat eum de peccato Judaeorum damnasse peccatum;
quia de peccato eorum, qui eum crucifixerunt,
factum est ut sanguinem suum in remissionem funderet
peccatorum: hoc vero, ubi dicitur Deus ipsum
Christum, qui non noverat peccatum, fecisse peccatum,
non mihi convenientius videtur intelligi, quam
Christum factum sacrificium pro peccatis, et ob hoc
appellatum esse peccatum.
</p>
          </div3>
        </div2>

<div2>
          <head>CAPUT VII.</head>
<div3>
            <head>17.</head>
            <p>
 <hi>Calumnia de impletione praeceptorum
in futura vita.</hi> Quis autem ferat eos objicere
nobis,  « quod post resurrectionem tales processus
futuros esse dicamus, ut ibi incipiant homines,
quae hic noluerint, Dei mandata complere: »  quoniam
dicimus, ibi omnino nullum futurum esse peccatum,
nec cum aliqua peccati cupiditate conflictum;
tanquam ipsi audeant hoc negare? Sapientiam quoque
et cognitionem Dei tunc perfici in nobis, et in Domino
tantam exsultationem, ut ea sit plena et vera securitas,
quis negabit, nisi tam aversus sit a vero, ut ob
hoc ad eam pervenire non possit? Verum haec non
erunt in praeceptis, sed in eorum quae hic observanda
sunt praemio praeceptorum. Quorum quidem praeceptorum
contemptus illo non perducit ad praemium,
sed hic studium praecepta servandi gratia Dei tribuit.
Quae si quid etiam in eis praeceptis minus servatur,
ignoscit, propter quod orando dicimus, et, <hi>Fiat voluntas
tua;</hi> et, <hi>Dimitte nobis debita nostra <note>(Matth.
VI, 10 et 12)</note>
            </hi>. Hic ergo praeceptum est, ut non peccemus:
ibi praemium, non posse peccare. Hic praeceptum
est, ut desideriis peccati non obediamus: ibi
praemium, ut desideria peccati non habeamus. Hic
praeceptum est, <hi>Intelligite ergo, qui insipientes estis in
populo; et stulti, aliquando sapite <note>(Psal. XCIII, 8)</note>
            </hi>:
ibi praemium est, plena sapientia et perfecta cognitio. <hi>Videmus</hi> 
 enim <hi>nunc per speculum in aenigmate,</hi> ait
Apostolus; <hi>tunc autem facie ad faciem. Nunc scio ex
parte; tunc autem cognoscam sicut et cognitus sum <note>(I
Cor. XIII, 12)</note>
            </hi>. Hic praeceptum est, <hi>Exsultate Deo adjutori
<pb n="0601"/>
nostro <note>(Psal. LXXX, 2)</note>
            </hi>; et, <hi>Exsultate, justi, in Domino <note>(Psal. XXXII, 1)</note>
            </hi>:
ibi praemium est, exsultare perfecto
et ineffabili gaudio. Postremo in praecepto positum
est, <hi>Beati qui esuriunt et sitiunt justitiam:</hi> in praemio autem, <hi>Quoniam ipsi saturabuntur 
 <note>(Matth. V, 6)</note>
            </hi>.
Unde, quaeso, saturabuntur, nisi quod esuriunt et
sitiunt? Quis igitur ita, non solum a divino, sed a
sensu quoque abhorret humano, qui dicat in homine
tantam esse posse justitiam, cum ab illo esuritur et
sititur, quanta erit, cum ex illa saturabitur? Quando
autem esurimus sitimusque justitiam, si fides Christi
vigilat in nobis, quid nos nisi Christum esurire ac
sitire credendum est? <hi>Qui factus est nobis sapientia a
Deo et justitia et sanctificatio et redemptio; ut, quemadmodum
scriptum est, Qui gloriatur, in Domino
glorietur <note>(I Cor. I, 30, 31)</note>
            </hi>. Et quia modo in eum
non videntes credimus, ideo sitimus esurimusque
justitiam. Quamdiu enim sumus in corpore, peregrinamur
a Domino: per fidem enim ambulamus, non
per speciem <note>(II Cor. V, 6, 7)</note>. Quem cum viderimus,
pervenientes utique ad speciem, exsultabimus
gaudio inenarrabili <note>(I Petr. I, 8)</note>: et tunc justitia
saturabimur; quia nunc ei pio desiderio dicimus, <hi>Saturabor
cum manifestabitur gloria tua <note>(Psal. XVI, 15)</note>
            </hi>.</p>
          </div3>
<div3>
            <head>18.</head>
            <p>
 Quam vero est, non dico impudens, sed insana
superbia, nondum esse aequales Angelis Dei, et putare
se jam posse habere justitiam aequalem Angelis
Dei; nec intueri tam magnum et sanctum virum,
qui utique ipsam justitiae perfectionem esuriebat atque
sitiebat, quando magnitudine revelationum nolebat
extolli; nec tamen, ut non extolleretur, arbitrio
suo voluntatique commissus est, sed accepit stimulum
carnis, angelum satanae, qui eum colaphizaret;
propter quod Dominum ter rogavit, ut discederet ab
eo; dixitque ei Dominus, <hi>Sufficit tibi gratia mea; nam
virtus in infirmitate perficitur <note>(II Cor. XII, 7-9)</note>
            </hi>. Quae
virtus, nisi ad quam pertinet non extolli? Et quis dubitat
hoc ad justitiam pertinere? Hujus igitur justitiae
perfectione sunt praediti Angeli Dei, qui semper vident
faciem Patris <note>(Matth. XVIII, 10)</note>, ac per hoc totius
Trinitatis, quia per Filium vident in Spiritu sancto.
Nihil est autem ista revelatione sublimius: nec tamen
Angelorum quisquam illa contemplatione laetantium
necessarium habet angelum satanae, a quo colaphizetur,
ne illum tanta magnitudo revelationis extollat.
Hanc perfectionem virtutis utique nondum habebat
apostolus Paulus, nondum aequalis Angelis Dei: sed
inerat illi extollendi se infirmitas, quae per angelum
etiam satanae fuerat comprimenda, ne revelationum
magnitudine extolleretur. Quanquam itaque ipsum satanam
elatio prima dejecerit: tamen summus ille medicus,
qui bene uti novit etiam malis, de angelo satanae
adhibuit contra elationis vitium, salubre, quamvis
molestum medicamentum; sicut fieri consuevit antidotum,
etiam de serpentibus contra venena serpentum.
<pb n="0602"/>
Quid est ergo, <hi>Sufficit tibi gratia mea;</hi> nisi, ne
deficiendo succumbas sub colapho angeli satanae? Et
quid est, <hi>Virtus in infirmitate perficitur;</hi> nisi quia in
isto loco infirmitatis hactenus perfectio potest esse
virtutis, ut ipsa infirmitate praesente elatio reprimatur?
Quae utique infirmitas, futura immortalitate sanabitur.
Quomodo est enim dicenda sanitas plena,
ubi etiam de angeli satanae colapho adhuc est necessaria
medicina?</p>
          </div3>
<div3>
            <head>19.</head>
            <p>
 Ex hoc factum est, virtutem, quae nunc est in
homine justo, perfectam hactenus nominari, ut ad
ejus perfectionem pertineat etiam ipsius imperfectionis
et in veritate cognitio, et in humilitate confessio.
Tunc enim est secundum hanc infirmitatem pro suo
modulo perfecta ista parva justitia, quando etiam quid
sibi desit intelligit. Ideoque Apostolus et imperfectum
et perfectum se dicit <note>(Philipp. III, 12 et 15)</note>: imperfectum
scilicet, cogitando quantum illi ad justitiam desit,
cujus plenitudinem adhuc esurit ac sitit; perfectum
autem, quod et suam imperfectionem confiteri
non erubescit, et ut perveniat bene procedit. Sicut
possumus dicere perfectum esse viatorem, cujus bene
promovetur accessio, quamvis non perficiatur intentio,
nisi fuerit facta perventio. Propterea cum dixisset, <hi>Secundum justitiam, quae in lege est, qui fuerim sine
querela:</hi> 
 mox addidit, <hi>Quae mihi lucra fuerunt, haec
propter Christum damna esse duxi: verumtamen et arbitror
omnia damnum esse propter eminentem scientiam
Christi Jesu Domini nostri; propter quem omnia non solum
detrimenta credidi, verum etiam stercora existimavi
esse, ut Christum lucrifaciam, et inveniar in illo non habens
meam justitiam quae ex lege est, sed eam quae est
per fidem Christi, quae est ex Deo justitia in fide <note>(Ibid.,
6-9)</note>
            </hi>. Ecce Apostolus secundum justitiam quae ex lege
est, sine querela se fuisse, non utique mendaciter dicit;
et tamen haec quae illi lucra fuerunt, abjicit propter
Christum, et damna, detrimenta, stercora existimat,
non solum haec, sed et caetera omnia quae supra
commemoravit; propter non qualemlibet, sed <hi>eminentem,</hi> 
sicut ipse dicit, <hi>scientiam Christi Jesu Domini
nostri,</hi> quam procul dubio adhuc in fide habebat, nondum
in specie. Tunc enim erit eminens Christi scientia,
quando fuerit ita revelatus, ut quod creditur videatur.
Unde alio loco ita dicit: <hi>Mortui enim estis, et
vita vestra abscondita est cum Christo in Deo. Cum Christus
apparuerit vita vestra, tunc et vos apparebitis cum
illo in gloria <note>(Coloss. III, 3, 4)</note>
            </hi>. Hinc et ipse Dominus: <hi>Qui diligit me,</hi> 
 inquit, <hi>diligetur a Patre meo, et ego diligam
eum, et manifestabo me ipsum illi <note>(Joan. XIV,
21)</note>
            </hi>. Hinc Joannes evangelista: <hi>Dilectissimi,</hi> inquit, <hi>filii Dei sumus, et nondum apparuit quod erimus. Scimus
autem quia cum apparuerit, similes ei erimus, quoniam
videbimus eum sicuti est 
 <note>(I Joan. III, 2)</note>
            </hi>. Tunc erit
eminens Christi scientia. Nunc enim est quidem abscondita
in fide, sed nondum eminens apparet in
specie.</p>
          </div3>
<div3>
            <head>20.</head>
            <p>
 Abjicit ergo illa beatus Paulus praeterita justitiae
<pb n="0603"/>
suae tanquam detrimenta et stercora, ut Christum
lucrifaciat, et inveniatur in illo non habens suam
justitiam, quae ex lege est. Quare suam, si ex lege
est? Neque enim lex illa Dei non est: quis hoc nisi
Marcion et Manichaeus et aliae similes pestes dixerunt?
Cum ergo lex illa Dei sit, justitiam suam dicit esse
quae ex lege est: quam justitiam suam noluit habere,
sed projecit ut stercora. Cur ita, nisi quia hoc
est, quod etiam superius demonstravimus, eos esse
sub lege, qui ignorantes Dei justitiam, et suam volentes
constituere, justitiae Dei non sunt subjecti <note>(Rom.
X, 3)</note>? Putant enim se arbitrii sui viribus implere legem
jubentem, et ista implicati superbia, ad gratiam
non convertuntur juvantem. Sic eos littera occidit,
aut aperte etiam sibi reos, non faciendo quod praecipit;
aut putando se facere, quod spirituali, quae ex
Deo est, non faciunt charitate. Ita remanent aut
aperte iniqui, aut fallaciter justi; in aperta iniquitate
evidenter elisi, in fallaci justitia insipienter elati. Ac
per hoc miro quidem modo, sed tamen vero, justitiam
legis non implet justitia quae in lege est, vel ex lege,
sed quae in spiritu gratiae. Justitia quippe legis impletur
in eis, sicut scriptum est, qui non secundum carnem
ambulant, sed secundum spiritum <note>(Id. VIII, 4)</note>.
Secundum justitiam vero quae in lege est, se fuisse
sine querela in carne, non in spiritu, dicit Apostolus;
et justitiam quae ex lege est, suam dicit fuisse, non
Dei. Intelligendum est igitur justitiam legis non impleri
secundum justitiam, quae in lege est, vel ex lege,
id est, secundum justitiam hominis; sed secundum
justitiam quae est in spiritu gratiae: ergo secundum
justitiam Dei, hoc est, quae homini ex Deo est. Quod
planius et brevius ita dici potest: Justitiam legis non
impleri cum lex jubet, et homo quasi suis viribus facit;
sed cum spiritus adjuvat, et hominis libera, sed
Dei gratia liberata voluntas facit. Legis itaque justitia
est, jubere quod Deo placet, vetare quod displicet: in
lege autem justitia est, servire litterae, et extra eam
nullum Dei adjutorium ad recte vivendum requirere.
Cum enim dixisset, <hi>Non habens meam justitiam, quae
ex lege est, sed eam quae est per fidem Christi:</hi> addidit, <hi>quae est ex Deo.</hi> 
 Ipsa est ergo justitia Dei, quam superbi
ignorantes, suam volunt constituere. Non enim
propterea justitia Dei dicitur, quoniam Deus ea justus
est; sed quia homini ex Deo est.</p>
          </div3>
<div3>
            <head>21.</head>
            <p>
 Secundum hanc autem justitiam Dei, hoc est,
quae ex Deo nobis est, nunc fides operatur per dilectionem <note>(Galat. V, 6)</note>.
Id autem operatur, quomodo
perveniat homo ad eum, in quem modo non videns
credit; quem cum viderit, tunc quod erat in fide per
speculum in aenigmate, jam erit in specie facie ad
faciem <note>(I Cor. XIII, 12)</note>: tunc perficietur et ipsa
<pb n="0604"/>
dilectio. Nimis quippe insipienter dicitur, tantum
amari Deum antequam videatur, quantum amabitur
cum videbitur. Porro si in hac vita, pio nemine dubitante,
quanto amplius diligimus Deum, tanto sumus
utique justiores; quis dubitet, piam veramque
justitiam, cum fuerit dilectio Dei perfecta, tunc perfici?
Tunc ergo lex, ita ut nihil omnino desit, implebitur;
cujus <hi>legis,</hi> secundum Apostolum, <hi>plenitudo
dilectio est <note>(Rom. XIII, 10)</note>
            </hi>. Ac per hoc cum dixisset, <hi>Non habens meam justitiam, quae ex lege est, sed eam
quae est per fidem Christi, quae est ex Deo justitia in
fide;</hi> 
 deinde subjunxit, <hi>Ad cognoscendum eum, et virtutem
resurrectionis ejus, et communicationem passionum
ejus.</hi> Haec omnia nondum plena et perfecta in
Apostolo erant, sed tanquam in via positus ad eorum
plenitudinem perfectionemque currebat. Nam quomodo
jam perfecte cognoverat Christum, qui dicit
alio loco, <hi>Nunc scio ex parte, tunc autem cognoscam
sicut et cognitus sum <note>(I Cor. XIII, 12)</note>
            </hi>? Et quomodo
jam perfecte cognoverat virtutem ejus resurrectionis,
cui restabat eam plenius tempore resurrectionis
carnis experiendo cognoscere? Et quomodo jam perfecte
cognoverat communicationem passionum ejus,
nondum pro illo passionem mortis expertus? Denique
addit et dicit: <hi>Si quo modo occurram in resurrectionem
mortuorum.</hi> Ac deinde ait: <hi>Non quia jam acceperim,
aut jam perfectus sim.</hi> Quid ergo se confitetur nondum
accepisse, et in quo nondum esse perfectum, nisi in
ea justitia, quae ex Deo est, quam concupiscens
noluit suam habere, quae ex lege est? Hinc enim
loquebatur, et ista fuit causa ut haec diceret, resistens
inimicis gratiae Dei, pro qua largienda crucifixus est
Christus: ex quorum genere etiam isti sunt.</p>
          </div3>
<div3>
            <head>22.</head>
            <p>
 Nam ex quo loco suscepit haec dicere, sic exorsus
est: <hi>Videte canes, videte malos operarios, videte
concisionem. Nos enim sumus circumcisio qui spiritu Deo
servimus;</hi> vel sicut nonnulli codices habent, <hi>qui spiritui
Deo,</hi> vel <hi>spiritui Dei servimus; et gloriamur in Christo
Jesu, et non in carne fidentes.</hi> Hinc manifestum est
adversus Judaeos eum agere, qui carnaliter observantes
legem, et suam justitiam volentes constituere,
occidebantur littera, non vivificabantur spiritu; et in
se gloriabantur, cum Apostoli et omnes promissionis
filii gloriarentur in Christo. Deinde subjecit: <hi>Quanquam
ego habeam fiduciam in carne: si quis alius in
carne putat se fiduciam habere, magis ego.</hi> Et enumerans
omnia quae secundum carnem habent gloriam,
ad illud terminavit, ubi ait: <hi>Secundum justitiam quae
in lege est, qui fuerim sine querela.</hi> Et cum haec sibi
omnino damna et detrimenta et stercora fuisse dixisset,
ut Christum lucrifaceret, adjecit unde agitur: <hi>Et inveniar in illo non habens justitiam meam, quae ex
lege est, sed eam quae est per fidem Christi, quae est ex
Deo.</hi> 
 Hujus ergo justitiae perfectionem, quae non erit
<pb n="0605"/>
nisi in illa eminenti scientia Christi, propter quam
sibi dixit omnia damnum esse, nondum se accepisse,
confessus est, et propterea nondum esse perfectum. <hi>Sequor autem,</hi> 
 inquit, <hi>si apprehendam, in quo et apprehensus
sum a Christo Jesu.</hi> Tale est, <hi>apprehendam in
quo et apprehensus sum;</hi> quale est, <hi>cognoscam sicut
et cognitus sum. Fratres,</hi> inquit, <hi>ego me ipsum non
arbitror apprehendisse: unum autem, quae retro sunt,
oblitus, in ea quae ante sunt extentus, secundum intentionem
sequor ad palmam supernae vocationis Dei in Christo
Jesu.</hi> Ordo verborum est, <hi>unum autem sequor.</hi> De quo
uno bene intelligitur et Dominus admonuisse Martham,
ubi ait: <hi>Martha, Martha, sollicita es, et turbaris
circa plurima; porro unum est necessarium <note>(Luc. X,
41, 42)</note>
            </hi>. Hoc iste volens apprehendere, tanquam in
via constitutus, sequi se dixit ad palmam supernae
vocationis Dei in Christo Jesu. Quis autem cunctetur,
cum hoc quod sequi se asseverat apprehenderit, tunc
habiturum eum, justitiam aequalem justitiae sanctorum
Angelorum, quorum neminem utique ne magnitudine
revelationem extollatur, satanae angelus colaphizat?
Deinde admonens eos qui possent illius justitiae
plenitudine jam se putare perfectos, <hi>Quotquot
ergo,</hi> inquit, <hi>perfecti, hoc sapiamus:</hi> tanquam diceret,
Si secundum hominis mortalis capacitatem pro hujus
vitae modulo perfecti sumus, ad ipsam perfectionem
hoc quoque pertinere intelligamus, ut angelica illa,
quae in Christi manifestatione nobis erit justitia, nondum
nos perfectos esse sapiamus. <hi>Et si quid aliter sapitis,</hi> 
inquit, <hi>hoc quoque vobis Deus revelabit.</hi> Quomodo,
nisi ambulantibus et proficientibus in via rectae
fidei, donec ista peregrinatio finiatur, et ad speciem
veniatur? Unde consequenter adjunxit: <hi>Verumtamen,
in id quod pervenimus, in eo ambulemus.</hi> Deinde concludit,
ut caveantur illi, de quibus hic locus sermonis
ejus sumpsit exordium: <hi>Imitatores mei,</hi> inquit, <hi>estote,
fratres, et intendite eos qui sic ambulant, sicut habetis
formam nostram. Multi enim ambulant, de quibus
saepe dicebam vobis, nunc etiam flens dico, inimicos crucis
Christi, quorum finis est interitus <note>(Philipp. III, 2-19)</note>
            </hi>,
et caetera. Illi ipsi sunt, de quibus incipiens
dixerat, <hi>Videte canes, videte malos operarios,</hi> et sequentia.
Omnes itaque sunt inimici crucis Christi,
qui volentes constituere suam justitiam, quae ex lege
est, id est, littera tantum jubente, non spiritu implente,
justitiae Dei non sunt subjecti. <hi>Si enim qui
per legem, haeredes sunt; exinanita est fides <note>(Rom. IV,
14)</note>
            </hi>. <hi>Si per legem justitia, ergo Christus gratis mortuus
est <note>(Galat. II, 21)</note>
            </hi>, <hi>ergo evacuatum est scandalum crucis <note>(Id. V, 11)</note>
            </hi>.
Ac per hoc illi inimici sunt crucis ejus,
qui per legem dicunt esse justitiam, ad quam jubere
pertinet, non juvare. Gratia vero Dei per Jesum
Christum Dominum in Spiritu sancto, adjuvat infirmitatem
nostram.</p>
          </div3>
<div3>
            <head>23.</head>
            <p>
 Quamobrem qui secundum justitiam quae in
lege est, sine fide gratiae Christi vivit, sicut se Apostolus
<pb n="0606"/>
sine querela vixisse commemorat, nullam veram
putandus est habere justitiam: non quia lex vera
et sancta non est; sed quia obedire velle litterae jubenti,
sine vivificante spiritu Dei, veluti ex viribus
liberi arbitrii, justitia vera non est. Justitia vero,
secundum quam justus ex fide vivit, quoniam per
spiritum gratiae homini ex Deo est, vera justitia est.
Quae licet non immerito in aliquibus justis pro hujus
vitae capacitate perfecta dicitur, parva tamen est ad
illam magnam, quam capit aequalitas Angelorum.
Quam qui nondum habebat, et propter illam quae jam
inerat, perfectum, et propter istam quae adhuc deerat,
imperfectum se esse dicebat. Sed plane minor
ista justitia facit meritum, major illa fit praemium.
Unde qui istam non sequitur, illam non assequitur.
Quocirca post resurrectionem hominis, futuram negare
justitiae plenitudinem, et putare tantam futuram
esse justitiam in corpore vitae illius, quanta esse potest
in corpore mortis hujus, dementiae singularis
est. Non autem illic incipere homines, quae hic noluerint
Dei mandata complere, verissimum est. Erit
enim perfectissimae plenitudo justitiae, non tamen
hominum mandata sectantium, et ad eam plenitudinem
proficiendo nitentium; sed in ictu oculi, sicut
ipsa futura est resurrectio mortuorum <note>(I Cor. XV,
52)</note>: quoniam illa perfectae magnitudo justitiae, eis
qui hic mandata fecerunt, praemium dabitur, non et
ipsa facienda mandabitur. Sed ita dixerim, mandata
fecerunt, ut ad ipsa mandata meminerimus pertinere
orationem, in qua quotidie veraciter dicunt sancti
filii promissionis, et, <hi>Fiat voluntas tua;</hi> et, <hi>Dimitte
nobis debita nostra <note>(Matth. VI, 10 et 12)</note>
            </hi>.
</p>
          </div3>
        </div2>

<div2>
          <head>CAPUT VIII.</head>
<div3>
            <head>24.</head>
            <p>
 <hi>Tria praecipua haeresis Pelagianae
capita. Nebulae Pelagianorum, et calumniarum capita
quinque.</hi> Cum igitur Pelagiani his atque hujusmodi
veritatis testimoniis et vocibus urgentur, ne
negent originale peccatum; ne gratiam Dei qua justificamur,
non gratis, sed secundum merita nostra dari
dicant; ne in homine mortali, quamlibet sancto et
bene agente, tantam dicant esse justitiam, ut ei non
sit necessaria etiam post regenerationis lavacrum,
donec istam vitam finiat, remissio peccatorum: ergo
cum urgentur, ne ista tria dicant, et per haec homines
qui eis credunt a gratia Salvatoris alienent, et elatos
in superbiam in judicium diaboli praecipites ire persuadeant;
immittunt aliarum nebulas quaestionum, in
quibus eorum apud homines simpliciores, sive tardiores,
sive sanctis Litteris minus eruditos, impietas
delitescat. Hae sunt nebulae, de laude creaturae, laude
nuptiarum, laude legis, laude liberi arbitrii, laude
sanctorum: quasi quisquam nostrum ista vituperet,
ac non potius omnia in honorem Creatoris et Salvatoris
debitis laudibus praedicet. Sed neque creatura
ita vult laudari, ut nolit sanari. Et nuptiae quanto
magis laudandae sunt, tanto minus eis imputanda est
<pb n="0607"/>
pudenda carnis concupiscentia; quae non est a Patre,
sed ex mundo est <note>(I Joan. II, 16)</note>: quam profecto
invenerunt in hominibus nuptiae, non fecerunt; quia
et illa in plurimis sine ipsis est, et ipsae si nemo
peccasset, sine illa esse potuerunt. Et lex sancta et
justa et bona <note>(Rom. VII, 12)</note>; nec ipsa est gratia, et
nihil ex ea recte fit sine gratia; quia non est data quae
posset vivificare, sed praevaricationis causa posita est,
ut convictos concluderet sub peccato, et promissio ex
fide Jesu Christi daretur credentibus <note>(Galat. III, 21,
19, 22)</note>. Et liberum arbitrium captivatum nonnisi ad
peccatum valet; ad justitiam vero, nisi divinitus liberatum
adjutumque, non valet. Ac per hoc et sancti
omnes, sive ab illo antiquo Abel usque ad Joannem
Baptistam, sive ab ipsis Apostolis usque ad hoc tempus,
et deinceps usque ad terminum saeculi, in Domino
laudandi sunt, non in se ipsis. Quia et illorum
anteriorum vox est, <hi>In Domino laudabitur anima mea <note>(Psal. XXXIII, 3)</note>
            </hi>:
et istorum posteriorum vox est, <hi>Gratia Dei sum id quod sum 
 <note>(I Cor. XV, 10)</note>
            </hi>. Et ad
omnes pertinet, <hi>Ut qui gloriatur, in Domino glorietur <note>(Id. I, 31)</note>
            </hi>:
et confessio communis est omnium, <hi>Si
dixerimus quia peccatum non habemus, nos ipsos seducimus,
et veritas in nobis non est <note>(I Joan. I, 8)</note>
            </hi>.
</p>
          </div3>
        </div2>

<div2>
          <head>CAPUT IX.</head>
<div3>
            <head>25.</head>
            <p>
 <hi>Ostendit Catholicorum sententiam
inter Manichaeorum et Pelagianorum mediam, utramque
refellere.</hi> Sed quoniam in his quinque rebus quas proposui,
in quibus quaerunt latebras, et de quibus connectunt
calumnias, divinis documentis produntur atque
convincuntur; excogitaverunt Manichaeorum detestabili
nomine imperitos quos potuerint deterrere,
ne adversus eorum perversissima dogmata aures accommodent
veritati: quia scilicet Manichaei quinque
istorum tria priora blasphemando condemnant; dicentes,
neque humanam creaturam, neque nuptias,
neque legem a summo et vero Deo esse institutam.
Non autem accipiunt quod veritas dicit, a libero arbitrio
exordium sumpsisse peccatum, et ex illo esse
omne vel angeli vel hominis malum: quia mali naturam
semper malam et Deo coaeternam nimis a Deo
exorbitantes credere maluerunt. Sanctos quoque Patriarchas
et Prophetas, quantis possunt exsecrationibus
insectantur. Ecce unde se putant haeretici novi,
Manichaeorum nomine objecto, vim subterfugere veritatis:
sed non subterfugiunt. Insequitur quippe
illa, et simul Manichaeos Pelagianosque subvertit.
Homo enim dum nascitur, quia bonum aliquid est, in
quantum homo est, Manichaeum redarguit, laudatque
Creatorem: in quantum vero trahit originale
peccatum, Pelagium redarguit, et habet necessarium
Salvatorem. Nam et quod sananda dicitur ista natura,
utrumque repercutit: quia nec medicina opus
haberet, si sana esset, quod est contra Pelagium;
nec sanari posset omnino, si aeternum atque immutabile
malum esset, quod est contra Manichaeum. Item
quod nuptiis, quas laudamus a Domino constitutas,
concupiscentiam carnis imputandam esse non dicimus,
<pb n="0608"/>
et contra Pelagianos est, qui eam in laudibus
ponunt; et contra Manichaeos, qui eam malae alienae
naturae tribuunt; cum sit nostrae naturae accidens
malum, non Dei disjunctione separandum, sed Dei
miseratione sanandum. Item quod dicimus legem sanctam,
et justam, et bonam <note>(Rom. VII, 12)</note>, non justificandis
impiis, sed convincendis superbis, praevaricationis
gratia positam: et contra Manichaeos est, quia
secundum Apostolum laudatur; et contra Pelagianos,
quia secundum Apostolum, nemo ex lege justificatur <note>(Galat. III, 19, 11)</note>:
et ideo vivificandis eis
quos littera occidit, id est, quos lex bona
praecipiens praevaricatione reos facit, spiritus
gratiae gratis opitulatur <note>(II Cor. III, 6)</note>. Item
quod arbitrium in malo liberum dicimus ad agendum
bonum gratia Dei esse liberandum, contra Pelagianos
est: quod autem dicimus ab illo exortum,
quod antea non erat malum, contra Manichaeos est.
Item quod sanctos Patriarchas et Prophetas debitis in
Deo laudibus honoramus, adversum est Manichaeis:
quod vero et ipsis quamvis justis et Deo placentibus
propitiationem Domini fuisse dicimus necessariam,
adversum est Pelagianis. Utrosque igitur catholica
fides, sicut et caeteros haereticos, adversarios invenit,
utrosque divinorum testimoniorum auctoritate et luce
veritatis convincit.
</p>
          </div3>
        </div2>

<div2>
          <head>CAPUT X.</head>
<div3>
            <head>26.</head>
            <p>
 <hi>Pelagiani latendi locum moliuntur
adhuc injecta non necessaria de animae origine
quaestione.</hi> Addunt sane ad latebrarum suarum nebulas
Pelagiani, de origine animae non necessariam quaestionem;
ad hoc ut res manifestas, aliarum rerum obscuritate
turbando, moliantur latendi locum. Aiunt
enim,  « nos animarum traducem cum peccati traduce
contueri. »  Quod ubi et quando in eorum, qui
defendunt adversus istos catholicam fidem, vel sermonibus
audierint, vel litteris legerint, nescio. Quia
etsi invenio a Catholicis de hac re aliquid scriptum;
nondum contra istos fuerat veritatis suscepta defensio,
neque id agebatur ut eis responderetur. Sed hoc
dico, tam manifestum esse secundum Scripturas sanctas
originale peccatum, atque hoc dimitti lavacro
regenerationis in parvulis, tanta fidei catholicae antiquitate
atque auctoritate firmatum, tam clara Ecclesiae
celebritate notissimum, ut quidquid de animae origine
cujuslibet inquisitione vel affirmatione disseritur,
si contra hoc sit, verum esse non possit. Quapropter
quisquis vel de anima vel de quacumque re
obscura id adstruit, unde hoc quod verissimum, fundatissimum,
notissimum est, destruat, sive sit ille
filius, sive inimicus Ecclesiae, aut corrigendus est, aut
cavendus. Sed hic sit hujus voluminis finis, ut aliud
habeant quae sequuntur exordium.
</p>
          </div3>
        </div2>
      </div1>

<div1>
        <head> <hi>LIBER QUARTUS.</hi> </head>

<pb n="0609"/>
<p>Postquam conjectas in Catholicos criminationes diluit superioribus libris, hic jam Augustinus aperit insidias, quae
reliqua parte Epistolae secundae Pelagianorum in quinque doctrinae eorum capitibus latent, in laude scilicet creaturae,
laude nuptiarum, laude legis, laude liberi arbitrii, et laude sanctorum: penes quae capita non magis Manichaeis quam
Catholicis repugnare se Pelagiani maligne jactant: cum illa quinque ad hoc referre noscantur, ut triplicem errorem suum
obtrudant; nempe duo priora, ut negent originale peccatum; duo sequentia, ut gratiam statuant secundum merita dari;
quintum, ut sanctos in hac vita peccatum non habuisse dicant. Ostendit Augustinus utrasque haereses, Manichaeorum et
Pelagianorum, hinc inde oppositas et pariter exosas fidei catholicae, qua profitemur primum, bonam esse naturam a Deo
bono conditam; sed eam tamen salvatore indigere propter originale peccatum, quod ex primi hominis praevaricatione in
omnes pertransiit: tum deinde bonas esse nuptias, vere a Deo institutas; sed malam ipsam concupiscentiam, quae
nuptiis accidit ex peccato: bonam quoque esse Dei legem, sed ita ut peccatum ostendat solummodo, non tollat: liberum
certe arbitrium naturae hominis insitum esse; nunc tamen ita captivatum, ut ad faciendam justitiam non valeat, nisi cum
fuerit per gratiam liberatum: sanctos autem seu novi seu veteris Testamenti fuisse quidem vera justitia praeditos, non
perfecta tamen, nec tam plena, ut caruerint omni peccato. In fine profert Cypriani et Ambrosii testimonia pro
catholica fide, quaedam de originali peccato, alia de gratiae adjutorio, ultima de praesentis justitiae imperfectione.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Latebrae Pelagianorum
<pb n="0609"/>quinque.</hi> Post haec quae tractavimus, quibusque respondimus,
eadem repetunt, quorum redarguimus Epistolam;
sed diverso modo. Nam prius ea proposuerunt
nobis objicientes, quae velut perperam sentiamus:
postea vero quid ipsi sentiant exponentes, eadem
a contrario reddiderunt; addentes duo quaedam
quae non dixerant, id est,  « Baptismum se dicere omnibus
aetatibus necessarium; »  et,  « Per Adam mortem
ad nos transisse, non crimina. »  Quae suo loco
et ipsa tractanda sunt. Proinde quia superiore libro,
quem modo explicavimus, quinque rerum eos obtendere
obstacula diximus, in quibus eorum dogmata
inimica gratiae Dei et catholicae fidei delitescant, laude
scilicet creaturae, laude nuptiarum, laude legis,
laude liberi arbitrii, laude sanctorum: commodius
esse arbitror, omnia quae defendunt, quorum contraria
nobis objiciunt, generatim distinguere, et
quae illorum ad quid istorum quinque pertineant demonstrare,
ut dilucidior et brevior ipsa distinctione
possit esse nostra responsio.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Laus creaturae; laus nuptiarum;
laus legis; laus liberi arbitrii; laus sanctorum.</hi> Laudem
creaturae, quod ad genus humanum attinet, unde
nunc quaestio est, his sententiis exsequuntur:
 « Quod nascentium conditor Deus sit, filiique hominum
opus sint Dei; et peccatum omne non de
natura, sed de voluntate descendat. »  Huic laudi
creaturae applicant,  « Quod omnibus aetatibus dicunt
esse Baptismum necessarium, ut »  scilicet  « illa
creatura in Dei filios adoptetur, non quod aliquid
ex parentibus trahat, quod sit lavacro regenerationis
expiandum. »  Huic laudi adjungunt, et  « quod Christum
Dominum nulla dicunt macula peccati fuisse respersum,
quantum attinet ad ejus infantiam:  « quia
ejus carnem ab omni peccati contagione purissimam,
non excellentia propria et gratia singulari, sed
communione naturae, quae omnibus inest infantibus
asseverant. Eo pertinet etiam, quod  « de animae origine » 
inserunt quaestionem: sic animae Christi coaequare
molientes omnes animas parvulorum, quas volunt
esse similiter nulla peccati macula aspersas.
<pb n="0610"/>
Propter hoc etiam dicunt,  « Ex Adam nihil mali
transisse per caeteros, nisi mortem: quae non semper
est malum, »  inquiunt,  « cum et martyribus sit
causa praemiorum, et vel bonam vel malam dici faciat,
non resolutio corporum, quae excitabuntur in
omni genere hominum, sed meritorum diversitas,
quae de humana libertate contingit. »  Haec scribunt
in hac Epistola de laude creaturae.
</p>
            <p>Nuptias vero secundum Scripturas laudant,  « quia
Dominus in Evangelio loquitur, <hi>Qui fecit ab initio,
masculum et feminam fecit eos <note>(Matth. XIX, 4)</note>
              </hi>, <hi>et dixit,
Crescite, et multiplicamini, et replete terram</hi> »  <note>(Gen. I,
28)</note>. Quamvis hoc non in eo loco Evangelii, sed
tamen in lege sit scriptum. Addunt etiam,  « <hi>Quod
ergo Deus conjunxit, homo non separet</hi> »  <note>(Matth. XIX, 6)</note>.
Quae verba evangelica agnoscimus.</p>
<p>In laude legis dicunt,  « Veterem legem secundum
Apostolum justam et sanctam et bonam <note>(Rom. VII,
12)</note>, custodientibus mandata sua, ac per fidem juste
viventibus, sicut Prophetis et Patriarchis omnibusque
sanctis, vitam potuisse conferre perpetuam. » </p>
<p>In laude liberi arbitrii dicunt,  « Liberum arbitrium
non periisse, cum loquatur Dominus per prophetam: <hi>Si volueritis et audieritis me, quae bona sunt
terrae edetis: si nolueritis et non audieritis, gladius vos
comedet 
 <note>(Isai. I, 19, 20)</note>
              </hi>. Ac per hoc et gratiam uniuscujusque
bonum propositum adjuvare, non tamen
reluctandi studium virtutis immittere, quia personarum
acceptio non est apud Deum »  <note>(Rom. II, 11)</note>.</p>
<p>Laude sanctorum sese contegunt, dicentes,  « Baptisma
perfecte homines innovare: siquidem Apostolus
testis sit, qui per lavacrum aquae Ecclesiam de
Gentibus sanctam fieri immaculatamque testatur <note>(Ephes. V, 26)</note>.
Sanctum quoque Spiritum mentes
bonas in antiquis adjuvisse temporibus, dicente propheta
ad Deum, <hi>Spiritus tuus bonus deducet me in
viam rectam <note>(Psal. CXLII, 10)</note>
              </hi>. Omnes quoque Prophetas
et Apostolos vel sanctos, tam novi quam veteris
Testamenti, quibus Deus testimonium perhibet, non
in comparatione sceleratorum, sed regula virtutum
justos fuisse: in futuro autem tempore mercedem esse
tam bonorum operum, quam malorum. Caeterum neminem
posse, quae hic contempserit, illic mandata
perficere; quia dixerit Apostolus, <hi>Oportet nos manifestari
ante tribunal Christi, ut reportet unusquisque
<pb n="0611"/>
propria corporis, secundum quod gessit, sive bonum,
sive malum</hi> »  <note>(II Cor. V, 10)</note>.</p>
<p>In his omnibus quidquid dicunt de laude creaturae
atque nuptiarum, ad hoc referre conantur, ut non sit
originale peccatum: quidquid de laude legis et liberi
arbitrii, ad hoc, ut gratia non adjuvet nisi meritum,
ac sic gratia jam non sit gratia: quidquid de laude
sanctorum, ad hoc, ut vita mortalis in sanctis videatur
non habere peccatum, nec sit eis necessarium pro
dimittendis debitis suis precari Deum.</p>
</div3>
        </div2>

<div2>
          <head>CAPUT III.</head>
<p> <hi>Catholici naturam, nuptias, legem,
liberum arbitrium, et sanctos sic laudant, ut Pelagianos
simul et Manichaeos damnent.</hi> Ista nefaria dogmata et
damnabilia in hac tripartita divisione quisquis mente
catholica exhorret, illius quinque partitae latebras insidiasque
devitet, atque ita inter utrumque sit cautus,
ut sic declinet Manichaeum, ne se inclinet in Pelagium;
rursusque ita se sejungat a Pelagianis, ne conjungat
Manichaeis; aut si in alterutris jam tenetur, ne
sic se a quibuslibet alteris eruat, ut in alteros irruat.
Videntur quippe inter se esse contrarii; quoniam
quinque illa Manichaei vituperando se manifestant,
Pelagiani laudando se occultant. Quapropter
utrosque damnat atque devitat, quisquis secundum
regulam catholicae fidei sic in hominibus nascentibus
de bona creatura carnis et animae glorificat Creatorem,
quod non vult Manichaeus; ut tamen propter
vitium, quod in eos per peccatum primi hominis pertransiit,
fateatur et parvulis necessarium Salvatorem,
quod non vult Pelagius: sic discernit malum pudendae
concupiscentiae a bonitate nuptiarum, ut neque
Manichaeis similis unde nascimur culpet, neque Pelagianis
similis unde confundimur laudet: sic legem
per Moysen sanctam et justam et bonam a Deo sancto
et justo et bono datam esse defendit, quod contra
Apostolum negat Manichaeus; ut eam dicat et peccatum
ostendere, non tamen tollere, et justitiam jubere,
non tamen dare, quod rursus contra Apostolum
negat Pelagius: sic asserit liberum arbitrium; ut non
ex natura nescio qua semper mala, quae nulla est,
sed ex ipso arbitrio coepisse dicat et angeli et hominis
malum, quod evertit haeresim Manichaeam; nec
ideo tamen posse captivam voluntatem, nisi Dei gratia,
respirare in salubrem libertatem, quod evertit
haeresim Pelagianam: sic laudat in Deo sanctos homines
Dei non solum ex manifestato in carne Christo
et deinceps, verum etiam superiorum temporum,
quos audent blasphemare Manichaei; ut tamen de ipsis
plus credat ipsis confitentibus, quam Pelagianis mentientibus.
Sanctorum enim vox est, <hi>Si dixerimus quia
peccatum non habemus, nos ipsos seducimus, et veritas
in nobis non est <note>(I Joan. I, 8)</note>
            </hi>.</p>
</div2>

<div2>
          <head>CAPUT IV.</head>
<p> <hi>De laude creaturae, Pelagiani, Manichaei.</hi> His ita se habentibus, quid prodest novellis haereticis,
inimicis crucis Christi et divinae oppugnatoribus gratiae,
quod a Manichaeorum errore sani videntur, et alia sua
pestilentia moriuntur? Quid eis prodest, quod in laude
<pb n="0612"/>
creaturae dicunt,  « Deum bonum nascentium conditorem,
per quem facta sunt omnia, ejusque opus esse
filios hominum, »  quos Manichaei dicunt opus esse
principis tenebrarum; cum inter utrosque, vel apud
utrosque Dei creatura, quae est in infantibus pereat?
Utrique enim nolunt eam Christi carne et sanguine
liberari: illi quia ipsam carnem et sanguinem Christi,
tanquam haec omnino in homine vel ex homine
non susceperit, destruunt; isti autem, quia nullum
malum inesse infantibus asserunt, unde per Sacramentum
carnis hujus et sanguinis liberentur. Jacet
inter illos in parvulis humana creatura institutione
bona, propagatione vitiata; bonis suis confitens optimum
conditorem, malis suis quaerens misericordissimum
redemptorem; Manichaeos habens bonorum
suorum vituperatores, Pelagianos habens malorum
suorum negatores, utrosque persecutores. Et quamvis
per infantiam loqui non valeat, specie tamen tacita
et infirmitate abdita impiam vanitatem utrorumque
compellat, et illis dicens, Ab eo qui bona creat,
credite me creari; et istis dicens, Ab eo qui me creavit,
sinite me sanari. Manichaeus dicit: Nihil est
hujus infantis, nisi anima bona liberanda; caetera non
ad Deum bonum, sed ad principem tenebrarum pertinentia
respuenda. Pelagianus dicit: Imo hujus infantis
nihil est liberandum, quia totum ostendimus
salvum. Ambo mentiuntur: sed jam mitior est carnis
solius accusator, quam qui in universum convincitur
saevire laudator. Sed nec Manichaeus humanae
animae subvenit, blasphemando auctorem totius hominis
Deum; nec Pelagianus humanae infantiae divinam
gratiam subvenire permittit, negando originale peccatum.
Deus ergo miseretur per catholicam fidem,
quae utramque redarguendo perniciem, infanti subvenit
ad salutem; Manichaeis dicens, Audite Apostolum
clamantem, <hi>Nescitis quia corpus vestrum templum est
in vobis Spiritus sancti <note>(I Cor. VI, 19)</note>
            </hi>? et Deum bonum
creatorem credite corporum, quia non potest
esse templum Spiritus sancti opus principis tenebrarum:
Pelagianis dicens, <hi>In iniquitatibus conceptus</hi> 
est, <hi>et in peccatis</hi> eum <hi>mater</hi> ejus <hi>in utero aluit <note>(Psal.
L, 7)</note>
            </hi>, quem conspicitis parvulum. Quid eum tanquam
ab omni noxa liberum defendendo, non permittitis per
indulgentiam liberari? <hi>Nemo mundus a sorde, nec infans
cujus est diei unius vita super terram <note>(Job XIV, 5,
sec. LXX)</note>
            </hi>. Sinite miserum remissionem accipere
peccatorum, per eum qui solus nec parvus nec magnus
potuit habere peccatum.</p>
<div3>
            <head>5.</head>
            <p>
 Quid eis igitur prodest, quod dicunt,  « Omne
peccatum non de natura, sed de voluntate descendere; » 
et Manichaeis malam naturam dicentibus causam
esse peccati, hujus sententiae veritate resistere:
quando nolentes admittere originale peccatum, cum
et ipsum sine dubio de primi hominis voluntate descendat,
faciunt reos parvulos de corpore exire?
<pb n="0613"/>
Quid eis prodest,  « Baptismum omnibus aetatibus necessarium
confiteri; »  quod Manichaei dicunt in omni
aetate superfluum: cum isti dicant esse in parvulis
falsum, quantum ad remissionem attinet peccatorum?
Quid eis prodest,  « quod carnem Christi, »  quam Manichaei
nullam vel simulatam fuisse contendunt, adversus
eos isti non solum veram, sed et  « ipsam
animam nulla peccati macula respersam fuisse » 
defendunt: cum sic ejus infantiae caeteri ab eis coaequentur
infantes, non impari puritate; ut et illa non
videatur servare istorum comparatione propriam sanctitatem,
et isti ex illa nullam consequantur salutem?</p>
          </div3>
<div3>
            <head>6.</head>
            <p>
 In eo sane quod dicunt,  « Per Adam mortem ad
nos transisse, non crimina, »  non habent adversarios
Manichaeos: quia nec ipsi astruunt originale peccatum
ex homine primo prius puro et recto corpore ac
spiritu, et postea per arbitrium liberum depravato,
deinceps in omnes cum morte transisse et transire
peccatum: sed carnem dicunt ab initio malam de
malo corpore, et a malo spiritu et cum malo spiritu
creatam; animam vero bonam, partem scilicet Dei,
pro meritis inquinationis suae per cibos et potum, in
quibus antea colligata est, venire in hominem, atque
ita per concubitum carnis vinculo colligari. Ac per
hoc Manichaei consentiunt Pelagianis, non crimen
primi hominis transisse in genus humanum, neque
per carnem, quam nunquam fuisse dicunt bonam,
neque per animam, quam perhibent cum meritis inquinamentorum
suorum, quibus polluta est ante carnem,
venire in hominis carnem. Sed Pelagiani quomodo
dicunt,  « solam mortem ad nos transisse per
Adam? »  Si enim propterea morimur, quia ille mortuus
est; ille autem mortuus est, quia peccavit: poenam
dicunt transire sine culpa, et innocentes parvuvulos
injusto supplicio puniri, trahendo mortem sine
meritis mortis. Quod de uno solo mediatore Dei et
hominum homine Christo Jesu catholica fides novit,
qui pro nobis mortem, hoc est, peccati poenam sine
peccato subire dignatus est. Sicut enim solus ideo
factus est hominis filius, ut nos per illum Dei filii fieremus:
ita solus pro nobis suscepit sine malis meritis
poenam, ut nos per illum sine bonis meritis consequeremur
 gratiam. Quia sicut nobis non debebatur
aliquid boni, ita nec illi aliquid mali. Commendans
ergo dilectionem suam in eos quibus erat daturus indebitam
vitam, pati pro eis voluit indebitam mortem.
Hanc singularem Mediatoris praerogativam Pelagiani
evacuare conantur, ut hoc jam non sit in Domino
singulare, si Adam ita propter culpam mortem passus
est debitam, ut parvuli ex illo nullam trahentes
culpam, mortem patiantur indebitam. Quamvis enim
bonis conferatur per mortem plurimum boni, unde
nonnulli congruenter etiam de bono mortis disputaverunt;
tamen et hinc quae praedicanda est nisi misericordia
<pb n="0614"/>
Dei, quod in bonos usus convertitur poena
peccati?</p>
          </div3>
<div3>
            <head>7.</head>
            <p>
 Sed hoc ideo dicunt isti, dum volunt ex verbis
Apostoli in suum sensum homines detorquere. Ubi
enim ait Apostolus, <hi>Per unum hominem peccatum intravit
in mundum, et per peccatum mors; et ita in
omnes homines pertransiit;</hi> ibi volunt intelligi non peccatum
pertransisse, sed mortem. Quid est ergo quod
sequitur, <hi>in quo omnes peccaverunt?</hi> Aut enim in illo
uno homine peccasse dicit omnes Apostolus, de quo
dixerat, <hi>Per unum hominem peccatum intravit in mundum:</hi> 
aut in illo peccato, aut certe in morte. Non
enim movere debet, quia non dixit, In qua, sed, <hi>in
quo omnes peccaverunt:</hi> mors quippe in graeca lingua
generis masculini est. Quodlibet ergo eligant: aut
enim in illo homine peccaverunt omnes, et ideo dictum
est, quoniam quando ille peccavit, in illo erant
omnes: aut in illo peccato peccaverunt omnes, quia
generaliter omnium factum est, quod nascentes tracturi
erant omnes: aut restat ut dicant, quod in illa
morte peccaverint omnes. Sed hoc quemadmodum
possit intelligi, non plane video. In peccato enim moriuntur
omnes, non in morte peccant: nam peccato
praecedente, mors sequitur; non morte praecedente,
peccatum. <hi>Aculeus</hi> quippe <hi>mortis est peccatum <note>(I Cor.
XV, 56)</note>
            </hi>, id est, aculeus cujus punctione fit mors, non
aculeus quo pungit mors. Sicut venenum si bibitur,
appellatur poculum mortis, quod eo poculo facta sit
mors; non quod morte sit poculum factum, aut a
morte sit datum. Quod si propterea non potest illis
verbis Apostoli peccatum intelligi, in quo omnes peccaverunt,
quia in graeco, unde translata est Epistola,
peccatum feminino genere positum est: restat ut
in illo primo homine peccasse omnes intelligantur;
quia in illo fuerunt omnes quando ille peccavit, unde
peccatum nascendo trahitur, quod nisi renascendo
non solvitur. Nam et sic sanctus Hilarius intellexit
quod scriptum est, <hi>in quo omnes peccaverunt:</hi> ait enim,
 « <hi>In quo,</hi> id est in Adam, <hi>omnes peccaverunt.</hi> »  Deinde
addidit:  « Manifestum in Adam omnes peccasse quasi
in massa. Ipse enim per peccatum corruptus, omnes
quos genuit, nati sunt sub peccato » . Haec scribens
Hilarius sine ambiguitate commonuit, quomodo intelligendum
esset, <hi>in quo omnes peccaverunt.</hi> </p>
          </div3>
<div3>
            <head>8.</head>
            <p>
 Propter quid autem idem apostolus dicit, nos
per Christum reconciliari Deo, nisi propter quod
facti fuimus inimici? Et hoc quid est, nisi peccatum?
Unde et propheta dicit, <hi>Peccata vestra separant inter
vos et Deum <note>(Isai. LIX, 2)</note>
            </hi>. Propter hanc ergo separationem
Mediator est missus, ut tolleret peccatum
mundi, per quod separabamur inimici, et reconciliati
ex inimicis efficeremur filii. Hinc utique Apostolus
loquebatur: hinc factum est ut interponeret quod ait,
<pb n="0615"/> <hi>Per unum hominem</hi> 
 intrasse <hi>peccatum.</hi> Haec enim sunt
superiora verba ejus. <hi>Commendat autem,</hi> inquit, <hi>suam
charitatem Deus in nobis, quoniam cum adhuc peccatores
essemus, Christus pro nobis mortuus est; multo magis
justificati nunc in sanguine ipsius, salvi erimus ab
ira per ipsum. Si enim cum inimici essemus, reconciliati
sumus Deo per mortem Filii ejus; multo magis
reconciliati, salvi erimus in vita ipsius. Non solum autem,
sed et gloriantes in Deo per Jesum Christum Dominum
nostrum, per quem et nunc reconciliationem accepimus.</hi> 
Deinde subjungit: <hi>Propter hoc sicut per
unum hominem peccatum in hunc mundum intravit, et
per peccatum mors; et ita in omnes homines pertransiit,
in quo omnes peccaverunt <note>(Rom. V, 8-12)</note>
            </hi>. Quid
tergiversantur Pelagiani? Si omnibus necessaria est
reconciliatio per Christum, per omnes transiit peccatum,
quo inimici fuimus, ut opus reconciliari haberemus.
Haec reconciliatio est in lavacro regenerationis
et Christi carne et sanguine, sine quo nec parvuli
possunt habere vitam in semetipsis. Sicut enim fuit
unus ad mortem propter peccatum, sic est unus ad
vitam propter justitiam. Quia <hi>sicut in Adam omnes
moriuntur, ita et in Christo omnes vivificabuntur <note>(I Cor.
XV, 22)</note>
            </hi>: et <hi>sicut per unius delictum in omnes homines
ad condemnationem, ita et per unius justificationem in
omnes homines ad justificationem vitae <note>(Rom. V, 18)</note>
            </hi>.
Quis adversus haec apostolica verba tanta duritia nefandae
impietatis obsurduit, ut his auditis mortem
sine peccato in nos per Adam transisse contendat,
nisi oppugnatores gratiae Dei, inimici crucis Christi?
Quorum finis est interitus <note>(Philipp. III, 18 et 19)</note>, si in
hac obstinatione duraverint. Verum haec dixisse sufficiat,
propter eorum illam versutiam serpentinam,
qua volunt mentes corrumpere simplices, et avertere
a catholicae fidei castitate, veluti laude creaturae.
</p>
          </div3>
        </div2>

<div2>
          <head>CAPUT V.</head>
<div3>
            <head>9.</head>
            <p>
 <hi>De laude nuptiarum.</hi> Porro
autem de laude nuptiarum quid eis prodest, quod
adversus Manichaeos, qui nuptias non Deo vero et
bono assignant, sed principi tenebrarum, isti verbis
verae pietatis obsistunt dicentes,  « quia Dominus
in Evangelio loquitur, <hi>Qui fecit ab initio, masculum
et feminam fecit eos <note>(Matth. XIX, 4)</note>
            </hi>, <hi>et dicit,
Crescite, et multiplicamini, et replete terram <note>(Gen. I,
28)</note>
            </hi>. <hi>Quod ergo Deus conjunxit, homo non separet</hi> » <note>(Matth. XIX, 6)</note>?
Quid eis hoc prodest, per verum
seducere ad falsum? Hoc enim dicunt, ut ab omni
noxa liberi nasci credantur infantes, ac sic non eis
opus sit Deo reconciliari per Christum, non habentibus
ullum originale peccatum, propter quod reconciliatio
necessaria est omnibus per unum, qui sine
peccato venit in mundum: sicut omnium factae inimicitiae
sunt per unum, per quem peccatum intravit
<pb n="0616"/>
in mundum. Quod catholice creditur, pro salvanda
natura hominum salva laude nuptiarum: quia nuptiarum
laus est justa copulatio sexuum, non iniqua defensio
vitiorum. At per hoc cum isti laudando nuptias,
a Manichaeis homines ad se ipsos volunt traducere;
mutare illis morbum cupiunt, non sanare.</p>
          </div3>
<div3>
            <head>10.</head>
            <p>
 <hi>De laude legis.</hi> Rursus in laude legis quid eis
prodest, quod contra Manichaeos verum dicunt, quando
ex hoc ad illud volunt ducere, quod falsum contra catholicos
sentiunt? Dicunt enim:  « Legem etiam veterem
secundum Apostolum, justam et sanctam et bonam
fatemur <note>(Rom. VII, 12)</note>, quae custodientibus mandata
sua, ac per fidem juste viventibus, sicut Prophetis et
Patriarchis, omnibusque sanctis vitam potuit conferre
perpetuam. »  Quibus verbis callidissime positis legem
contra gratiam laudant. Neque enim lex illa, quamvis
justa et sancta et bona, omnibus illis hominibus Dei,
sed fides quae in Christo est, vitam potuit conferre
perpetuam. Haec enim fides per dilectionem operatur <note>(Galat. V, 6)</note>,
non secundum litteram quae occidit,
sed secundum spiritum qui vivificat <note>(II Cor. III, 6)</note>:
ad quam Dei gratiam lex de praevaricatione terrendo
tanquam paedagogus perducit <note>(Galat. III, 24)</note>, ut sic
conferatur homini, quod conferre ipsa non potuit.
Istis namque verbis eorum, quibus dicunt,  « Legem
Prophetis et Patriarchis omnibusque sanctis mandata
ejus servantibus vitam potuisse conferre perpetuam; » 
respondet Apostolus, <hi>Si per legem justitia, ergo Christus
gratis mortuus est <note>(Id. II, 21)</note>
            </hi>. <hi>Si ex lege haereditas,
jam non ex promissione <note>(Id. III, 18)</note>
            </hi>. <hi>Si hi qui per
legem, haeredes sunt; exinanita est fides, et evacuata est
promissio <note>(Rom. IV, 14)</note>
            </hi>. <hi>Quia autem in lege nemo justificatur
apud Deum, manifestum est, quia justus ex fide
vivit. Lex autem non est ex fide; sed, Qui fecerit ea,
vivet in illis <note>(Galat. III, 11 et 12)</note>
            </hi>. Quod ex lege testimonium
commemoratum ab Apostolo propter vitam
temporalem intelligitur, propter cujus amittendae timorem
faciebant homines legis opera, non ex fide;
quia transgressores legis eadem lege a populo jubebantur
occidi. Aut si altius intelligendum est, propter
vitam aeternam scriptum esse, <hi>Qui fecerit ea, vivet in
illis <note>(Levit. XVIII, 5)</note>
            </hi>: ideo sic expressum est legis
imperium, ut infirmitas hominis in se ipsa deficiens
ad facienda quae lex imperat, de gratia Dei potius ex
fide quaereret adjutorium, cujus misericordia etiam
fides ipsa donatur. Ita quippe habetur fides, <hi>sicut
unicuique Deus partitus est mensuram fidei <note>(Rom. XII,
3)</note>
            </hi>. Si enim non a se ipsis habent, sed accipiunt homines
spiritum virtutis et charitatis et continentiae;
unde dicit idem ipse doctor Gentium, <hi>Non enim accepimus
spiritum timoris, sed virtutis et charitatis et continentiae <note>(II Tim. I, 7)</note>
            </hi>:
profecto accipitur etiam spiritus
fidei, de quo dicit, <hi>Habentes autem eumdem spiritum
fidei <note>(II Cor. IV, 13)</note>
            </hi>. Verum ergo dicit lex: <hi>Qui
fecerit ea, vivet in illis.</hi> Sed ut faciat ea et vivat in eis,
non lex quae hoc imperat, sed fides est necessaria,
<pb n="0617"/>
quae hoc impetrat. Quae tamen fides, ut haec accipere
mereatur, ipsa gratis datur.</p>
          </div3>
<div3>
            <head>11.</head>
            <p>
 Nusquam autem isti inimici gratiae ad eamdem
gratiam vehementius oppugnandam occultiores moliuntur
insidias, quam ubi legem laudant, quae sine
dubitatione laudanda est. Legem quippe diversis locutionum
modis et varietate verborum in omnibus
disputationibus suis volunt intelligi gratiam, ut scilicet
a Domino Deo adjutorium cognitionis habeamus,
quo ea quae facienda sunt noverimus; non inspirationem
dilectionis, ut cognita sancto amore faciamus,
quae proprie gratia est. Nam scientia legis sine charitate
inflat, non aedificat, secundum eumdem apostolum
apertissime dicentem, <hi>Scientia inflat, charitas
vero aedificat <note>(I Cor. VIII, 1)</note>
            </hi>. Quae sententia similis
est ei, qua dictum est, <hi>Littera occidit, spiritus vivificat <note>(II Cor. III, 6)</note>
            </hi>.
Quale est enim, <hi>Scientia inflat;</hi> tale
est, <hi>Littera occidit:</hi> et quale est, <hi>charitas aedificat;</hi> 
tale est, <hi>Spiritus vivificat;</hi> quia charitas Dei diffusa
est in cordibus nostris per Spiritum sanctum, qui datus
est nobis <note>(Rom. V, 5)</note>. Cognitio itaque legis facit
superbum praevaricatorem: per donum autem charitatis
delectat legis esse factorem. Non ergo legem
evacuamus per fidem, sed legem statuimus <note>(Id. III,
31)</note>: quae terrendo ducit ad fidem. Ideo quippe lex
iram operatur <note>(Id. IV, 15)</note>, ut territo atque converso
ad justitiam legis implendam, Dei misericordia gratiam
largiatur, per Jesum Christum Dominum nostrum:
qui est Dei sapientia <note>(I Cor. I, 30)</note>, de qua
scriptum est, <hi>Legem et misericordiam in lingua portat <note>(Prov. III, sec. LXX)</note>
            </hi>:
legem, qua terreat; misericordiam,
qua subveniat: legem per servum, misericordiam
per se ipsum: legem tanquam in baculo,
quem misit Elisaeus ad filium viduae suscitandum, et
non resurrexit; <hi>Si enim data esset lex, quae posset vivificare,
omnino ex lege esset justitia <note>(Galat. III, 21)</note>
            </hi>;
misericordiam vero tanquam in ipso Elisaeo, qui figuram
Christi gerens, mortuo vivificando magni sacramenti
velut Novi Testamenti significatione conjunctus
est <note>(IV Reg. IV, 29-35)</note>.
</p>
          </div3>
        </div2>

<div2>
          <head>CAPUT VI.</head>
<div3>
            <head>12.</head>
            <p>
 <hi>De laude liberi arbitrii. Inscrutabilis
quaestio.</hi> Item quod adversus Manichaeos laudant
liberum arbitrium, adhibentes propheticum testimonium, <hi>Si volueritis et audieritis me, quae bona sunt
terrae edetis; si autem nolueritis et non audieritis me,
gladius vos consumet 
 <note>(Isai. I, 19 et 20)</note>
            </hi>: quid eis hoc
prodest? quandoquidem non tam contra Manichaeos
defendunt, quam contra Catholicos extollunt liberum
arbitrium. Sic enim volunt intelligi quod dictum est, <hi>Si volueritis et audieritis me;</hi> 
 tanquam in ipsa praecedente
voluntate sit consequentis meritum gratiae; ac
sic gratia jam non sit gratia, quae non est gratuita,
cum redditur debita. Si autem sic intelligerent quod
dictum est, <hi>Si volueritis,</hi> ut etiam ipsam bonam voluntatem
illum praeparare confiterentur, de quo scriptum
<pb n="0618"/>
est, <hi>Proeparatur voluntas a Domino <note>(Prov. VIII,
sec. LXX)</note>
            </hi>: tanquam catholici uterentur hoc testimonio,
et non solum haeresim veterem Manichaeorum
vincerent, sed novam Pelagianorum non conderent.</p>
          </div3>
<div3>
            <head>13.</head>
            <p>
 Quid eis prodest, quod in laude ipsius liberi
arbitrii,  « gratiam dicunt adjuvare uniuscujusque bonum
propositum? »  Hoc sine scrupulo acciperetur catholice
dictum, si non in bono proposito meritum
ponerent, cui merito jam merces secundum debitum,
non secundum gratiam redderetur; sed intelligerent
et confiterentur etiam ipsum bonum propositum, quod
consequens adjuvat gratia, non esse potuisse in homine,
si non praecederet gratia. Quomodo enim est
hominis bonum propositum sine miserante prius Domino;
cum ipsa sit bona voluntas, quae praeparatur a
Domino? Quod autem cum dixissent,  « gratiam quoque
adjuvare uniuscujusque propositum bonum, » 
mox addiderunt,  « non tamen reluctanti studium virtutis
immittere: »  posset bene intelligi, si non ab
istis, quorum sensus notus est, diceretur. Reluctanti
enim prius auditus divinae vocationis ipsa Dei gratia
procuratur, ac deinde in illo jam non reluctante studium
virtutis accenditur. Verumtamen in omnibus
quae quisque agit secundum Deum, misericordia ejus
praevenit eum <note>(Psal. LVIII, 11)</note>. Quod isti nolunt, quia
non esse Catholici, sed Pelagiani volunt. Multum enim
delectat impietatem superbam, ut etiam id quod cogitur
confiteri a Domino datum, non sibi donatum
videatur esse, sed redditum: ut scilicet filïi perditionis,
non promissionis, ipsi credantur se bonos fecisse,
et Deus jam bonis a se ipsis effectis, pro isto
eorum opere debitum praemium reddidisse.</p>
          </div3>
<div3>
            <head>14.</head>
            <p>
 Ita namque illis tumor ipse aures cordis obstruxit,
ut non audiant, <hi>Quid enim habes quod non accepisti <note>(I Cor. IV, 7)</note>
            </hi>?
non audiant, <hi>Sine me nihil potestis
facere <note>(Joan. XV, 5)</note>
            </hi>: non audiant, <hi>Charitas ex Deo
est <note>(I Joan. IV, 7)</note>
            </hi>: non audiant, <hi>Deus partitus est
mensuram fidei <note>(Rom. XII, 3)</note>
            </hi>: non audiant, <hi>Spiritus
ubi vult spirat <note>(Joan. III, 8)</note>
            </hi>; et, <hi>Qui spiritu Dei aguntur,
hi filii sunt Dei <note>(Rom. VIII, 14)</note>
            </hi>: non audiant, <hi>Nemo potest venire ad me, nisi fuerit ei datum a Patre
meo 
 <note>(Joan. VI, 66)</note>
            </hi>: non audiant quod Esdras scribit, <hi>Benedictus est Dominus patrum nostrorum, qui hoc dedit
in cor regis, clarificare domum suam, quae est in Jerusalem <note>(III Esdr. VIII, 28)</note>
            </hi>:
non audiant quod per Jeremiam
dicit Dominus, <hi>Et timorem meum dabo in cor
eorum, ut a me non recedant, et visitabo eos, ut bonos
eos faciam <note>(Jerem. XXXII, 40 et 41)</note>
            </hi>: maximeque illud
per Ezechielem prophetam, ubi prorsus Deus ostendit
nullis se hominum bonis meritis provocari, ut eos
bonos faciat, id est, obedientes mandatis suis; sed
potius haec eis se retribuere bona pro malis, propter
se ipsum hoc faciendo, non propter illos. Ait enim: <hi>Haec dicit Dominus Deus, Ego facio, non propter vos,
domus Israel</hi>,
 <hi>sed propter nomen meum sanctum, quod
<pb n="0619"/>
profanastis in gentibus, quo intrastis illuc; et sanctificabo
nomen meum magnum, quod profanatum est in
gentibus, et profanastis in medio eorum: et scient gentes
quia ego sum Dominus, dicit Adonai Dominus, cum
sanctificatus fuero in vobis ante oculos eorum, et accipiam
vos de gentibus, et congregabo vos ex omnibus
terris, et inducam vos in terram vestram; et aspergam
super vos aquam mundam, et mundabimini ab omnibus
immunditiis vestris, et mundabo vos; et dabo vobis cor
novum, et spiritum novum dabo in vobis; et auferetur
cor lapideum de carne vestra, et dabo vobis cor carneum;
et spiritum meum dabo in vobis, et faciam ut in
justificationibus meis ambuletis, et judicia mea observetis
et faciatis.</hi> Et post aliquanta per eumdem ipsum prophetam: <hi>Non propter vos,</hi> 
 inquit, <hi>ego facio, dicit
Dominus Deus; notum erit vobis: confundimini, et
erubescite de viis vestris, domus Israel. Haec dicit Dominus
Deus: In die quo mundabo vos ab omnibus iniquitatibus
vestris, et constituam civitates, et aedificabuntur
deserta, et terra exterminata operabitur</hi>, <hi>pro eo
quod exterminata est ante oculos omnis praetereuntis. Et
dicent: Terra illa exterminata, facta est sicut hortus
voluptatis, et civitates desertae et exterminatae et effossae,
munitae sederunt. Et scient gentes quaecumque relictae
fuerint in circuitu vestro, quia ego Dominus aedificavi
destructas, plantavi exterminatas. Ego Dominus locutus
sum, et feci. Haec dicit Dominus: Adhuc hoc inquiram
domui Israel ut faciam eis; multiplicabo eos sicut oves
homines, sicut oves sanctas, sicut oves Jerusalem in
diebus festis ejus: sic erunt civitates illae desolatae, plenae
ovium hominum, et scient quia ego Dominus <note>(Ezech.
XXXVI, 22-38)</note>
            </hi>.</p>
          </div3>
<div3>
            <head>15.</head>
            <p>
 Quid remansit pelli morticinae, unde possit
inflari, et dedignetur, quando gloriatur, in Domino
gloriari? Quid ei remansit, quando quidquid dixerit
se fecisse, ut eo praecedente hominis merito ab homine
exorto, Deus subsequenter faciat quo dignus
est homo, respondebitur, reclamabitur, contradicetur, <hi>Ego facio, sed propter nomen meum sanctum, non
propter vos ego facio, dicit Dominus Deus?</hi> 
 Nihil sic
evertit Pelagianos dicentes, gratiam Dei secundum
merita nostra dari. Quod quidem ipse Pelagius, et si
non corrigendo, tamen orientales judices timendo
damnavit. Nihil sic evertit hominum praesumptionem
dicentium, Nos facimus, ut mereamur cum quibus
faciat Deus. Respondet vobis non Pelagius, sed
ipse Dominus, <hi>Ego facio, et non propter vos, sed propter
nomen meum sanctum.</hi> Quid enim potestis facere
boni de corde non bono? Ut autem habeatis cor bonum, <hi>Dabo,</hi> 
 inquit, <hi>vobis cor novum, et spiritum novum 
 dabo vobis.</hi> Numquid potestis dicere, Prius
<pb n="0620"/>
ambulavimus in justificationibus ejus, et judicium
ejus observavimus, et fecimus ut digni essemus, quibus
 gratiam suam daret? Quid enim boni faceretis
homines mali; et quomodo ista bona faceretis, nisi
boni essetis? Ut autem homines sint boni, quis facit,
nisi ille qui dixit, <hi>Et visitabo eos, ut eos bonos faciam;</hi> 
et qui dixit, <hi>Spiritum meum dabo in vobis, et faciam
ut in justificationibus meis ambuletis, et judicia mea
observetis et faciatis?</hi> Itane nondum evigilatis? nondum
auditis, <hi>Faciam ut ambuletis, faciam ut observetis,</hi> 
postremo, <hi>faciam ut faciatis?</hi> Quid adhuc vos
inflatis? Nos quidem ambulamus, verum est; nos observamus,
nos facimus: sed ille facit ut ambulemus,
ut observemus, ut faciamus. Haec est gratia Dei bonos
faciens nos, haec est misericordia ejus praeveniens
nos. Quid merentur deserta, et exterminata,
et effossa; quae tamen aedificabuntur, et operabuntur,
et munientur? Numquid haec pro meritis desertionis,
exterminationis, effossionis suae? Absit. Ista
enim merita mala sunt, haec munera bona. Redduntur
itaque malis bona: gratuita ergo, non debita; et
ideo gratia. <hi>Ego,</hi> inquit Dominus, <hi>Ego Dominus.</hi> 
Nonne te ista vox comprimit, o humana superbia,
quae dicis, Ego facio, ut merear a Domino aedificari
atque plantari? Nonne audis, <hi>Non propter vos ego facio:
Ego Dominus aedificavi destructas, plantavi exterminatas:
Ego Dominus locutus sum, et feci: non</hi> 
tamen <hi>propter vos, sed propter nomen meum sanctum?</hi> 
Quis multiplicat sicut oves homines, sicut oves sanctas,
sicut oves Jerusalem: quis facit ut civitates
illae desolatae plenae sint ovium hominum, nisi ille qui
sequitur et dicit, <hi>Et scient quia ego Dominus?</hi> Sed
quibus ovibus hominibus implet, sicuti est pollicitus,
civitates, utrum quas invenit, an quas facit? Psalmum
interrogemus; ecce respondet, audiamus: <hi>Venite,
adoremus et procidamus ei, et ploremus ante Dominum qui fecit nos; quia ipse est Deus noster, et
nos populus pascuae ejus, et oves manus ejus 
 <note>(Psal.
XCIV, 6 et 7)</note>
            </hi>. Ipse igitur facit oves, quibus desolatas
impleat civitates. Quid mirum? Quandoquidem illi unicae
ovi dicitur, hoc est, Ecclesiae, cujus membra
sunt omnes oves homines: Quoniam ego sum Dominus
qui facio te. Quid mihi obtendis liberum arbitrium,
quod ad faciendam justitiam liberum non
erit, nisi ovis fueris? Qui facit igitur oves homines,
ipse ad obedientiam pietatis humanas liberat voluntates.</p>
          </div3>
<div3>
            <head>16.</head>
            <p>
 Sed quare istos homines oves facit, et istos
non facit, apud quem non est acceptio personarum <note>(Rom. II, 11)</note>?
Ipsa est quaestio, quam beatus Apostolus
curiosius quam capacius proponentibus ait, <hi>O
homo, tu quis es ut respondeas Deo? Numquid dicit
figmentum ei qui se finxit, Quare sic me fecisti <note>(Id. IX,
20)</note>
            </hi>? Ipsa est quaestio, quae ad illam pertinet altitudinem,
<pb n="0621"/>
quam perspicere volens idem apostolus, quodam
modo expavit, et exclamavit: <hi>O altitudo divitiarum
sapientiae et scientiae Dei! quam inscrutabilia sunt
judicia ejus, et investigabiles viae ejus! Quis enim cognovit
sensum Domini? aut quis consiliarius ejus
fuit? Aut quis prior dedit illi, et retribuetur ei? Quoniam
ex ipso, et per ipsum, et in ipso sunt omnia:
ipsi gloria in saecula saeculorum <note>(Rom. XI, 33-36)</note>
            </hi>. Non
itaque istam scrutari audeant inscrutabilem quaestionem,
qui meritum ante gratiam, et ideo jam contra
gratiam defendentes, priores volunt dare Deo, ut
retribuatur eis; priores utique dare quodlibet ex libero
arbitrio, ut sit gratia retribuenda pro praemio:
et sapienter intelligant, vel fideliter credant, etiam
quod se putant, priores dedisse, ab illo ex quo sunt
omnia, per quem sunt omnia, in quo sunt omnia,
percepisse. Cur autem iste accipiat, ille non accipiat,
cum ambo non mereantur accipere, et quisquis eorum
acceperit, indebite accipiat, vires suas metiantur,
et fortiora se non scrutentur <note>(Eccli. III, 22)</note>.
Sufficiat eis scire quod non sit iniquitas apud Deum.
Cum enim nulla merita invenisset Apostolus, quibus
Jacob geminum apud Deum praecederet fratrem: <hi>Quid ergo dicemus,</hi> 
 inquit? <hi>numquid est apud Deum
iniquitas? Absit. Moysi enim dicit: Miserebor cui misertus
ero; et misericordiam praestabo cui misericors
fuero. Igitur non volentis, neque currentis, sed miserentis
est Dei.</hi> Grata sit ergo nobis ejus gratuita miseratio,
etiamsi haec profunda insoluta sit quaestio.
Quae tamen eatenus solvitur, quatenus eam solvit
idem apostolus, dicens: <hi>Si autem Deus volens ostendere
iram et demonstrare potentiam suam, attulit in
multa patientia vasa irae, quae perfecta sunt in perditionem,
et ut notas faceret divitias gloriae suae in vasa
misericordiae, quae praeparavit in gloriam <note>(Rom. IX,
14-16, 22, 23)</note>
            </hi>. Ira quippe non redditur, nisi debita, ne
sit iniquitas apud Deum: misericordia vero etiam cum
praebetur indebita, non est iniquitas apud Deum. Et
hinc intelligunt vasa misericordiae, quam gratuita
illis misericordia praebeatur, quod irae vasis cum quibus
est eis perditionis causa et massa communis,
ira debita et justa rependitur. Haec jam satis sint adversus
eos, qui per arbitrii libertatem destruere volunt
gratiae largitatem.
</p>
          </div3>
        </div2>

<div2>
          <head>CAPUT VII.</head>
<div3>
            <head>17.</head>
            <p>
 <hi>De laude sanctorum. Ecclesia hujus
temporis non est sine macula et ruga. Insidiae Pelagianorum.</hi> 
Quod vero laude sanctorum, nolunt nos affectu
illius Publicani esurire et sitire justitiam, sed
vanitate illius Pharisaei tanquam saturatos plenosque
ructare <note>(Luc. XVIII, 10-14)</note>; quid eis prodest quod
adversus Manichaeos, qui Baptisma destruunt, isti
dicunt,  « Baptismo perfecte homines innovari, »  atque
ad hoc Apostoli adhibent testimonium,  « qui per
lavacrum aquae Ecclesiam de gentibus sanctam fieri
immaculatamque testatur »  <note>(Ephes. V, 26)</note>; cum superbo
sensu atque perverso contra orationes ipsius
<pb n="0622"/>
Ecclesiae suas exserant disputationes? Hoc enim propterea
dicunt, ut credatur Ecclesia post sanctum
Baptismum, in quo fit omnium remissio peccatorum,
ulterius non habere peccatum: cum adversus eos
illa a solis ortu usque ad occasum omnibus suis membris
clamet ad Deum, <hi>Dimitte nobis debita nostra <note>(Matth. VI, 12)</note>
            </hi>.
Quid, quod etiam de se ipsis in
hac causa si interrogentur, quid respondeant non
inveniunt? Si enim dixerint se non habere peccatum:
respondet eis Joannes, quod se ipsos decipiant, et
veritas in eis non sit <note>(I Joan. I, 8)</note>. Si autem confitentur
peccata sua; cum se velint esse Christi corporis
membra, quomodo erit illud corpus, id est
Ecclesia, in isto adhuc tempore perfecte, sicut isti
sapiunt, sine macula et ruga, cujus membra non
mendaciter confitentur se habere peccata? Quapropter
et in Baptismate dimittuntur cuncta peccata, et
per ipsum lavacrum aquae in verbo exhibetur Christo
Ecclesia sine macula et ruga <note>(Ephes. V, 27)</note>. Quia
nisi esset baptizata, infructuose diceret, <hi>Dimitte
nobis debita nostra:</hi> donec perducatur ad gloriam,
ubi ei perfectius nulla insit macula et ruga.</p>
          </div3>
<div3>
            <head>18.</head>
            <p>
 « Et Spiritum sanctum »  fatendum est  « etiam
antiquis temporibus »  non solum  « mentes bonas adjuvisse, » 
quod et isti volunt; verum etiam bonas
eas fecisse, quod nolunt. « Omnes quoque Prophetas
et Apostolos vel sanctos et evangelicos et antiquos,
quibus Deus testimonium perhibet, non in comparatione
sceleratorum, sed regula virtutum justos fuisse, » 
non dubium est; quod adversum est Manichaeis, qui
Patriarchas Prophetasque blasphemant: sed quod
adversum est et Pelagianis, interrogati omnes de se
ipsis cum in hoc corpore degerent, una voce concordissima
responderent, <hi>Si dixerimus quia peccatum
non habemus, nos ipsos seducimus, et veritas in nobis
non est <note>(I Joan. I, 8)</note>
            </hi>. « In futuro autem tempore, » 
negandum non est,  « mercedem esse tam bonorum
operum quam malorum; et nemini praecipi, quae hic
contempserit, illic mandata perficere: »  sed plenae
justitiae saturitatem, ubi peccatum esse non possit,
quae hic a sanctis esuritur et sititur, hic sperari in
praecepto, ibi percipi in praemio, eleemosynis et orationibus
impetrantibus, ut quod hic minus impletum
fuerit mandatorum fiat impunitum per indulgentiam
peccatorum.</p>
          </div3>
<div3>
            <head>19.</head>
            <p>
 Quae cum ita sint, desinant Pelagiani quinque
istarum rerum insidiosissimis laudibus, id est, laude
creaturae, laude nuptiarum, laude legis, laude liberi
arbitrii, laude sanctorum, quasi a Manichaeorum
tendiculis fingere se homines velle eruere, ut
possint eos suis retibus implicare: id est, ut negent
originale peccatum, et parvulis invideant Christi medici
auxilium; et ut dicant, gratiam Dei secundum
merita nostra dari, ac sic gratia jam non sit gratia
<pb n="0623"/> <note>(Rom. XI, 6)</note>;
et ut dicant sanctos in hac vita non habuisse
peccatum, ac sic evacuetur oratio quam sanctis tradidit
qui non habebat peccatum, et per quem sanctis
orantibus dimittitur omne peccatum. Ad haec tria mala
homines incautos et incruditos quinque illorum bonorum
fraudulenta laude seducunt. De quibus omnibus
satis me existimo respondisse eorum crudelissimae et
impiissimae et superbissimae vanitati.
</p>
          </div3>
        </div2>

<div2>
          <head>CAPUT VIII.</head>
<div3>
            <head>20.</head>
            <p>
 <hi>Testimonia veterum adversus
Pelagianos.</hi> Sed quoniam dicunt,  « Inimicos suos dicta
nostra in veritatis odium suscepisse, et toto penitus
Occidente non minus stultum quam impium dogma
esse susceptum, et simplicibus episcopis sine congregatione
synodi in locis suis sedentibus ad hoc confirmandum
subscriptionem queruntur extortam; »  cum
potius eorum profanas vocum novitates <note>(I Tim. VI, 20)</note> 
Ecclesia Christi et occidentalis et orientalis horruerit:
ad curam nostram existimo pertinere, non solum Scripturas
sanctas canonicas adversus eos testes adhibere,
quod jam satis fecimus; verum etiam de sanctorum
litteris, qui eas ante nos fama celeberrima et ingenti
gloria tractaverunt, aliqua documenta proferre: non
quo canonicis Libris a nobis ullius disputatoris aequetur
auctoritas, tanquam omnino non sit quod melius
seu verius ab aliquo catholico, quam ab alio itidem
catholico sentiatur; sed ut admoneantur, qui putant
istos aliquid dicere, quemadmodum de his rebus ante
nova istorum vaniloquia, catholici antistites eloquia
divina secuti sint; et sciant a nobis rectam et antiquitus
fundatam catholicam fidem adversus recedentem
Pelagianorum haereticorum praesumptionem perniciemque
defendi.</p>
          </div3>
<div3>
            <head>21.</head>
            <p>
 Beatissimum, corona etiam martyrii gloriosissimum
Cyprianum, nec Africanis atque occidentalibus
tantum, verum et orientalibus Ecclesiis, fama praedicante
et scripta ejus longe lateque diffundente notissimum,
etiam ipse haeresiarches istorum Pelagius cum
debito certe honore commemorat, ubi testimoniorum
librum scribens, eum se asserit imitari,  « hoc se » 
dicens  « facere ad Romanum, quod ille fecerat ad
Quirinum. »  Videamus ergo quid de originali peccato,
quod per unum hominem intravit in mundum <note>(Rom.
V, 12)</note>, senserit Cyprianus. In epistola de Opere et
Eleemosynis ita loquitur:  « Cum Dominus adveniens
sanasset illa quae Adam portaverat vulnera, et venena
serpentis antiqua curasset, legem dedit sano, et praecepit
ne ultra jam peccaret, ne quid peccanti gravius
eveniret »  <note>(Joan. V, 14)</note>. « Coarctati eramus, et in angustum
innocentiae praescriptione conclusi: nec haberet
 quid fragilitatis humanae infirmitas atque imbecillitas
faceret, nisi iterum pietas divina subveniens,
justitiae et misericordiae operibus ostensis, viam
quamdam tuendae salutis aperiret; ut sordes postmodum
quascumque contrahimus, eleemosynis abluamus <note>(Luc. XI, 41)</note>.
Hoc testimonio duas istorum falsitates
<pb n="0624"/>
testis iste redarguit: unam, qua dicunt nihil
vitiorum ex Adam trahere genus humanum, quod sit
curandum sanandumque per Christum; alteram, qua
dicunt nullum post Baptismum sanctos habere peccatum.
Rursum in eadem epistola:  « Ponat, »  inquit,
 « unusquisque ante oculos suos diabolum cum suis
servis, id est cum populo perditionis ac mortis, in
medium prosilire, plebem Christi praesente ac judicante
ipso comparationis examine provocare dicentem,
Ego pro istis quos mecum vides, nec alapas
accepi, nec flagella, sustinui, nec crucem pertuli, nec
sanguinem fudi, nec familiam meam pretio passionis
et cruoris redemi; sed nec regnum illi coeleste promitto,
nec ad paradisum restituta immortalitate denuo
revoco. »  Respondeant Pelagiani, quando fuerimus in
immortalitate paradisi, et quomodo inde fuerimus
expulsi, ut eo Christi gratia revocemur. Et cum invenire
nequiverint quid hic pro sua perversitate respondeant,
attendant quemadmodum intellexerit Cyprianus
quod ait Apostolus, <hi>In quo omnes peccaverunt <note>(Rom. V, 12)</note>
            </hi>:
et Pelagiani haeretici novi de Manichaeis
veteribus haereticis nulli catholico audeant irrogare
calumniam, ne tam sceleratam etiam martyri antiquo
Cypriano facere convincantur injuriam.</p>
          </div3>
<div3>
            <head>22.</head>
            <p>
 Hoc enim et in epistola, cujus de Mortalitate
titulus inscribitur, ita dicit:  « Regnum Dei, fratres
dilectissimi, esse coepit in proximo, praemium vitae,
et gaudium salutis aeternae, et perpetua laetitia, et possessio
paradisi nuper amissa, mundo transeunte jam
veniunt. »  Hoc rursus in eadem:  « Amplectamur, » 
inquit,  « diem qui assignat singulos domicilio suo, qui
nos isthinc ereptos et laqueis saecularibus exsolutos
paradiso restituat et regno. »  Item in epistola de Patientia:
 « Dei sententia cogitetur, »  inquit,  « quam in
origine statim mundi et generis humani Adam praecepti
immemor et datae legis transgressor accepit: tunc
sciemus quam patientes esse in isto saeculo debeamus,
qui sic nascimur, ut pressuris isthic et conflictationibus
laboremus. <hi>Quia audisti,</hi> inquit, <hi>vocem mulieris
tuae, et manducasti ex illa arbore, de qua sola praeceperam
tibi ne manducares, maledicta terra erit in omnibus
operibus tuis. In tristitia et gemitu edes ex ea omnibus
diebus vitae tuae: spinas et tribulos ejiciet tibi; et edes
pabulum agri. In sudore vultus tui edes panem tuum,
donec revertaris in terram de qua sumptus es: quoniam
terra es, et in terram ibis <note>(Gen. III, 17-19)</note>
            </hi>. Hujus
sententiae vinculo colligati omnes et constricti sumus,
donec morte expuncta de isto saeculo recedamus. » 
Itemque in eadem:  « Nam cum in illa, »  inquit,  « prima
transgressione praecepti firmitas corporis cum immortalitate
discesserit, et cum morte infirmitas venerit,
nec possit firmitas recipi, nisi cum recepta et immortalitas
fuerit; oportet in hac fragilitate atque infirmitate
corporis luctari semper et congredi. Quae luctatio
et congressio non nisi patientiae potest viribus sustineri. » </p>
          </div3>
<div3>
            <head>23.</head>
            <p>
 In epistola autem quam scripsit ad episcopum
<pb n="0625"/>
Fidum, cum sexaginta sex coepiscopis suis, a quo
fuerat consultus propter circumcisionis legem, utrum
ante octavum diem baptizari liceret infantem, haec
causa sic agitur, tanquam provisione divina tam longe
futuros haereticos Pelagianos jam catholica confutaret
Ecclesia. Neque enim qui consuluerat inde dubitabat
utrum nascentes traherent originale peccatum, quod
renascendo diluerent: absit enim ut hinc aliquando
fides christiana dubitaverit: sed ille dubitabat, utrum
regenerationis lavacrum, quo non dubitabat solvendum
originale peccatum, ante diem tradi deberet octavum.
Ad quam consultationem respondens beatissimus
Cyprianus:  « Quantum vero, »  inquit,  « ad causam
infantum pertinet, quos dixisti, intra secundum vel
tertium diem quo nati sunt constitutos baptizari non
oportere, et considerandam esse legem circumcisionis
antiquae »  <note>(Gen. XVII, 12)</note>,  « ut intra octavum diem
eum qui natus est baptizandum et sanctificandum non
putares, longe aliud in concilio nostro omnibus visum
est. In hoc enim quod putabas esse faciendum, nemo
consensit: sed universi potius judicavimus nulli
hominum nato misericordis Dei gratiam denegandam.
Nam cum Dominus in Evangelio suo dicat, <hi>Filius hominis
non venit animas perdere, sed salvare <note>(Luc. IX,
56)</note>
            </hi>: quantum in nobis est, si fieri potest, nulla anima
perdenda est. »  Et paulo post:  « Nec aliquis, »  inquit,
 « nostrum id debet horrere, quod Dominus dignatus
est facere. Nam etsi adhuc infans a partu novus est,
non ita est tamen, ut quisquam illum in gratia danda
atque in pace facienda horrere debeat osculari: quando
in osculo infantis unusquisque nostrum pro sua
religione ipsas adhuc recentes Dei manus debeat cogitare,
quas in homine modo formato et recens nato
quodam modo exosculamur, quando id quod Deus fecit
amplectimur. »  Item paulo post:  « Caeterum si homines, » 
inquit,  « impedire aliquid ad consecutionem
gratiae posset, magis adultos et provectos et majores
natu possent impedire peccata graviora. Porro autem
si etiam gravissimis delictoribus, et in Deum multo
ante peccantibus, cum postea crediderint, remissa
peccatorum datur, et a Baptismo atque gratia nemo
prohibetur: quanto magis prohiberi non debet infans,
qui recens natus nihil peccavit, nisi quod secundum
Adam carnaliter natus, contagium mortis antiquae
prima nativitate contraxit; qui ad remissam peccatorum
accipiendam, hoc ipso facilius accedit, quod illi
remittuntur non propria, sed aliena peccata? » </p>
          </div3>
<div3>
            <head>24.</head>
            <p>
 Quid ad ista dicturi sunt, gratiae Dei non solum
desertores, sed etiam persecutores? quid ad ista dicturi
sunt? Quo pacto nobis paradisi possessio redditur?
Quomodo paradiso restituimur, si nunquam ibi
fuimus? Aut quomodo ibi fuimus, nisi quia in Adam
fuimus? Et quomodo ad sententiam quae in transgressorem
dicta est pertinemus, si noxam de transgressore
non trahimus? Postremo baptizandos etiam ante
<pb n="0626"/>
diem censet octavum, ne per contagium mortis antiquae
prima nativitate contractum pereant animae
parvulorum: quomodo pereunt, si ex hominibus
etiam fidelibus qui nascuntur, non tenentur a diabolo,
donec renascantur in Christo, et eruti de potestate
tenebrarum in regnum illius transferantur <note>(Coloss. I, 13)</note>?
Et quis dicit nascentium, nisi renascantur, animas
perituras? Nempe ille qui sic laudat creatorem
atque creaturam, opificem atque opus, ut humani sensus
horrorem quo dedignantur homines recentes ab
utero parvulos osculari, Creatoris ipsius interposita
veneratione compescat et corrigat, dicens, in illius
aetatis osculo recentes Dei manus esse cogitandas.
Numquid ergo confitens originale peccatum, aut naturam
damnavit, aut nuptias? Numquid, quoniam
nascenti ex Adam reo adhibuit regenerationis purgationem,
ideo Deum negavit nascentium conditorem?
Numquid, quia metuens animas cujuslibet aetatis perire,
etiam ante diem octavum liberandas esse sacramento
Baptismi cum collegarum concilio judicavit,
ideo nuptias accusavit; quandoquidem in infante sive
de conjugio, sive de adulterio, tamen quia homo natus
est, recentes Dei manus dignas etiam osculo pacis
ostendit? Si ergo potuit sanctus episcopus et martyr
gloriosissimus Cyprianus peccatum originale in infantibus
medicina Christi censere sanandum, salva laude
creaturae, salva laude nuptiarum; cur novitia pestilentia,
cum istum non audeat dicere Manichaeum, Catholicis
qui ista defendunt, ut obtegat proprium, putat
objiciendum crimen alienum? Ecce praedicatissimus
tractator divinorum eloquiorum, antequam terras nostras
vel tenuissimus odor Manichaeae pestilentiae tetigisset,
sine ulla vituperatione divini operis atque
nuptiarum confitetur originale peccatum, non dicens
Christum ulla peccati macula aspersum, nec tamen ei
comparans carnem peccati in nascentibus caeteris,
quibus per similitudinem carnis peccati mundationis
praestet auxilium: nec originis animarum obscura
quaestione terretur, quo minus eos qui Christi gratia
liberantur, in paradisum remeare fateatur. Numquid
ex Adam dicit in homines mortis conditionem sine
peccati contagione transisse? Non enim propter corporis
mortem vitandam, sed propter peccatum, quod
per unum intravit in mundum, dicit per Baptismum
parvulis quamlibet ab utero recentissimis subveniri.
</p>
          </div3>
        </div2>

<div2>
          <head>CAPUT IX.</head>
<div3>
            <head>25.</head>
            <p>
 <hi>Cypriani testimonia de gratia Dei.</hi> 
Jam vero gratiam Dei quemadmodum adversus istos
praedicet Cyprianus, ubi de oratione dominica disputat,
evidenter apparet. Ait enim:  « Dicimus, <hi>Sanctificetur
nomen tuum:</hi> non quod optemus Deo ut sanctificetur
orationibus nostris, sed quod petamus ab
eo ut nomen ejus sanctificetur in nobis. Caeterum a
quo Deus sanctificatur, qui ipse sanctificat? Sed quia
ipse dixit, <hi>Sancti estote, quoniam et ego sanctus sum <note>(Levit. XIX, 2)</note>
            </hi>;
id petimus et rogamus, ut qui in Baptismo
sanctificati sumus, in eo quod esse coepimus
perseveremus. »  Et alio loco in eadem epistola:  « Addimus
quoque, »  inquit,  « et dicimus, <hi>Fiat voluntas
<pb n="0627"/>
tua in coelo et in terra:</hi> non ut Deus faciat quod vult,
sed ut nos facere possimus quod Deus vult. Nam Deo
quis obsistit, quo minus quod velit faciat? Sed quia
nobis a diabolo obsistitur, quo minus per omnia noster
animus atque actus Deo obsequatur, oramus et
petimus ut fiat in nobis voluntas Dei. Quae ut fiat in
nobis, opus est Dei voluntate, id est, ope ejus et protectione:
quia nemo suis viribus fortis est, sed Dei
indulgentia et misericordia tutus est. »  Item alio:
 « Fieri autem petimus, »  inquit,  « voluntatem Dei
in coelo et in terra, quod utrumque ad consummationem
nostrae incolumitatis pertinet et salutis. Nam cum
corpus e terra et spiritum possideamus e coelo, ipsi
terra et coelum sumus, et in utroque, id est, in corpore
et spiritu ut Dei voluntas fiat oramus. Est enim
inter carnem et spiritum colluctatio, et discordantibus
adversus se invicem quotidiana congressio, ut non
quae volumus, ipsa faciamus, dum spiritus coelestia
et divina quaerit, caro terrena et saecularia concupiscit.
Et ideo petimus inter duo ista ope et auxilio Dei
concordiam fieri; ut dum et in spiritu et in carne voluntas
Dei geritur, quae per eum renata est, anima
servetur. Quod aperte atque manifeste apostolus Paulus
sua voce declarat: <hi>Caro,</hi> inquit, <hi>concupiscit adversus
spiritum, et spiritus adversus carnem: haec enim
invicem adversantur; ut non quae vultis, ipsa faciatis</hi> » <note>(Galat. V, 17)</note>.
Et paulo post:  « Potest et sic intelligi, » 
inquit,  « fratres dilectissimi, ut quoniam mandat et
docet Dominus etiam inimicos diligere, et pro his quoque
qui nos persequuntur orare <note>(Matth. V, 44)</note>, petamus
et pro illis qui adhuc terra sunt, et necdum coelestes
esse coeperunt, ut et circa illos voluntas Dei fiat,
quam Christus hominem conservando et redintegrando
perfecit. »  Itemque alio:  « Hunc autem panem, »  inquit,
 « dari nobis quotidie postulamus, ne qui in Christo
sumus, et Eucharistiam quotidie ad cibum salutis
accipimus, intercedente aliquo graviore delicto dum
abstenti et non communicantes a coelesti pane prohibemur,
a Christi corpore separemur. »  Et aliquanto
post in eadem:  « Quando autem rogamus, »  inquit,
 « ne in tentationem veniamus <note>(Id. VI, 9-13)</note>, admonemur
infirmitatis et imbecillitatis nostrae, dum sic
rogamus, ne quis se insolenter extollat, ne quis sibi
superbe atque arroganter aliquid assumat, ne quis aut
confessionis aut passionis gloriam suam ducat; cum
Dominus ipse humilitatem docens dixerit, <hi>Vigilate et
orate, ne veniatis in tentationem: spiritus quidem promptus
est, caro autem infirma <note>(Id. XXVI, 41)</note>
            </hi>: ut dum
praecedit humilis et submissa confessio, et datur totum
Deo, quidquid suppliciter cum timore et honore
Dei petitur, ipsius pietate praestetur. »  Item ad Quirinum,
in quo opere se Pelagius vult ejus imitatorem
videri, ait in libro tertio:  « In nullo gloriandum, quando
nostrum nihil sit. »  Cui proposito testimonia divina
<pb n="0628"/>
subjungens, inter caetera posuit apostolicum illud, quo
istorum maxime ora claudenda sunt: <hi>Quid enim habes,
quod non accepisti? Si autem accepisti, quid gloriaris,
quasi non acceperis <note>(I Cor. IV, 7)</note>
            </hi>? Item in epistola de
Patientia:  « Est enim nobis, »  inquit,  « cum Deo virtus
ista communis; inde patientia incipit, inde claritas
ejus et dignitas caput sumit, origo et magnitudo patientiae
Deo auctore procedit. » </p>
          </div3>
<div3>
            <head>26.</head>
            <p>
 Numquid iste sanctus tam memorabilis Ecclesiarum
in verbo veritatis instructor, liberum arbitrium
negat esse in hominibus, quia Deo totum tribuit
quod recte vivimus? Numquid legem Dei culpat,
quia non ex ipsa justificari hominem significat; quandoquidem
quod illa jubet, a Domino Deo precibus
impetrandum esse declarat? Numquid sub nomine gratiae
fatum asserit, quamvis dicat, in nullo gloriandum,
quando nostrum nihil sit? Numquid, sicut isti,
Spiritum sanctum adjutorem ita credit esse virtutis,
tanquam ipsa virtus quae ab hoc adjuvatur, oriatur
ex nobis, quando nostrum nihil esse asserens, propter
hoc Apostolum dixisse commemorat, <hi>Quid enim
habes, quod non accepisti?</hi> virtutemque excellentissimam,
hoc est, patientiam, non a nobis dicit incipere,
ac deinde adjuvari Spiritu Dei; sed ab ipso caput, ab
ipso originem sumere? Postremo nec propositum bonum,
nec studium virtutis, nec mentes bonas sine
gratia Dei incipere esse in hominibus confitetur, cum
dicit, in nullo gloriandum, quando nostrum nihil sit.
Quid tam in libero arbitrio constitutum, quam quod
lex dicit, non adorandum idolum, non moechandum,
non homicidium perpetrandum? Ista autem sunt atque
hujusmodi crimina, quae si quisquam commiserit,
a corporis Christi communione removetur. Et tamen
si beatissimus Cyprianus his non committendis
existimaret nostram sufficere voluntatem, non sic intelligeret
quod in oratione dominica dicimus, <hi>Panem
nostrum quotidianum da nobis hodie;</hi> ut hoc nos petere
asseveraret, ne intercedente aliquo graviore delicto,
dum abstenti et non communicantes a coelesti pane prohibemur,
a Christi corpore separemur. Respondeant
certe haeretici novi, quid bonorum meritorum praecedat
in hominibus inimicis nomini christiano. Non
solum enim non habent bonum, sed habent etiam pessimum
meritum. Et tamen etiam sic Cyprianus intelligit,
quod in oratione dicimus, <hi>Fiat voluntas tua in
coelo et in terra:</hi> ut et pro ipsis, qui propter hoc terra
intelliguntur, oremus. Oramus ergo non solum pro
nolentibus, verum etiam pro repugnantibus et oppugnantibus.
Quid ergo petimus, nisi ut fiant ex nolentibus
volentes, ex repugnantibus consentientes, ex
oppugnantibus amantes? A quo, nisi ab illo de quo
scriptum est, <hi>Praeparatur voluntas a Domino <note>(Prov.
VIII, sec. LXX)</note>
            </hi>? Discant ergo esse catholici, qui
dedignantur, si quid mali non faciunt, et si quid
boni faciunt, non in se ipsis, sed in Domino gloriari.
</p>
          </div3>
        </div2>

<div2>
          <head>CAPUT X.</head>
<div3>
            <head>27.</head>
            <p>
 <hi>Cypriani testimonia de justitiae nostrae
<pb n="0629"/>imperfectione.</hi> Illud jam tertium videamus, quod
non minus in istis omne Christi membrum et totum
ejus corpus exhorret, quia contendunt esse in hac vita,
vel fuisse justos, nullum habentes omnino peccatum.
Qua praesumptione apertissime orationi dominicae
contradicunt, in qua omnia membra Christi, <hi>Dimitte nobis debita nostra,</hi> 
 veraci corde et quotidianis
vocibus clamant. Videamus ergo quid etiam ex hoc
Cyprianus in Domino gloriosissimus senserit; quid ad
instruendas Ecclesias, non utique Manichaeorum, sed
Catholicorum, non solum dixerit, verum etiam litteris,
memoriaeque mandaverit. In epistola de Opere et
Eleemosynis:  « Agnoscamus itaque, fratres, »  inquit,
 « dilectissimi, divinae indulgentiae salubre munus,
et emundandis purgandisque peccatis nostris,
qui sine aliquo conscientiae vulnere esse non possumus,
medelis spiritualibus vulnera nostra curemus.
Nec quisquam sic sibi de puro atque de immaculato
pectore blandiatur, ut innocentia sua fretus medicinam
non putet adhibendam esse vulneribus: cum scriptum
sit, <hi>Quis gloriabitur castum se habere cor? aut quis
gloriabitur mundum se esse a peccatis <note>(Prov. XX, 9)</note>
            </hi>?
et iterum in Epistola sua Joannes ponat et dicat, <hi>Si
dixerimus quia peccatum non habemus, nos ipsos decipimus,
et veritas in nobis non est <note>(I Joan. I, 8)</note>
            </hi>. Si autem
nemo esse sine peccato potest, et quisquis se inculpatum
dixerit, aut superbus aut stultus est: quam
necessaria, quam benigna est divina clementia; quae
cum sciat non deesse sanatis quaedam postmodum vulnera,
dedit curandis denuo sanandisque vulneribus
remedia salutaria? »  Rursus in eadem:  « Et quoniam
quotidie, »  inquit,  « deesse non potest quod peccetur
in conspectu Dei; sacrificia quotidiana non deerant,
quibus possent peccata tergi. »  Item in epistola
de Mortalitate:  « Cum avaritia, »  inquit,  « nobis,
cum impudicitia, cum ira, cum ambitione congressio
est; cum carnalibus vitiis, cum illecebris saecularibus
assidua et molesta luctatio est: obsessa mens hominis,
et undique diaboli infestatione vallata, vix occurrit
singulis, vix resistit. Si avaritia prostrata est,
exsurgit libido; si libido compressa est, succedit ambitio;
si ambitio contempta est, ira exasperat, inflat
superbia, vinolentia invitat, invidia concordiam rumpit,
amicitiam zelus abscindit: cogeris maledicere,
quod divina lex prohibet; compelleris jurare, quod
non licet. Tot persecutiones animus quotidie patitur,
<pb n="0630"/>
tot periculis pectus urgetur, et delectat hic inter diaboli
gladios diu stare; cum magis concupiscendum
sit et optandum, ad Christum subveniente velocius
morte properare. »  Item in ipsa:  « Beatus, »  inquit.
 « apostolus Paulus in Epistola sua ponit et dicit, <hi>Mihi
vivere Christus est, et mori lucrum <note>(Philipp. I, 21)</note>
            </hi>: lucrum
maximum computans jam saecularibus laqueis
non teneri, jam nullis peccatis et vitiis carnis obnoxium
fieri. »  Item de oratione dominica, exponens
quod petimus dicentes, <hi>Sanctificetur nomen tuum;</hi> ait
inter caetera:  « Opus est enim nobis quotidiana sanctificatione,
ut qui quotidie delinquimus, delicta nostra
sanctificatione assidua repurgemus. »  Rursus in
eadem, cum exponeret quod dicimus, <hi>Dimitte nobis
debita nostra <note>(Matth. VI, 9, 12)</note>
            </hi>:  « Quam necessarie
autem, »  inquit,  « quam providenter et salubriter admonemur,
quod peccatores sumus, qui pro peccatis
rogare compellimur; ut dum indulgentia de Deo petitur,
conscientiae suae animus recordetur! Ne quis
sibi quasi innocens placeat, et se extollendo plus pereat,
instruitur et docetur peccare se quotidie, dum
quotidie pro peccatis jubetur orare. Sic denique et Joannes
in Epistola sua monet dicens, <hi>Si dixerimus quia
peccatum non habemus, nos ipsos decipimus, et veritas
in nobis non est. Si autem confessi fuerimus peccata nostra,
fidelis et justus est qui nobis peccata dimittat</hi> »  <note>(I
Joan. I, 8 et 9)</note>. Merito et ad Quirinum de hac re absolutissimam
sententiam suam proposuit, cui testimonia
divina subjungeret,  « Neminem sine sorde et
sine peccato esse »  <note>(Lib. 3, cap. 54)</note>: ubi etiam illa
testimonia posuit, quibus confirmatur originale peccatum,
quae conantur isti in nescio quos alios novos
sensus pravosque convertere: sive quod ait sanctus
Job, Neminem esse <hi>sine sorde, nec cujus sit vita diei
unius super terram <note>(Job XIV, 5, sec. LXX)</note>
            </hi>; sive quod
in Psalmo legitur, <hi>In facinore conceptus sum, et in peccatis
me mater mea in utero aluit <note>(Psal. L, 7)</note>
            </hi>. Quibus
testimoniis, propter eos etiam qui jam in aetate majori
sunt sancti, quia nec ipsi sunt sine sorde atque
peccato, adjunxit etiam illud beatissimi Joannis, quod
multis et aliis locis saepe commemorat: <hi>Si dixerimus
quia peccatum non habemus;</hi> et caetera ejusdem sententiae,
quae ab omnibus Catholicis non tacentur adversus
istos, qui se ipsos decipiunt, et in eis veritas
non est.</p>
          </div3>
<div3>
            <head>28.</head>
            <p>
 Dicant, si audent Pelagiani, hunc hominem
Dei Manichaeorum errore perversum, quia ita laudat
sanctos, ut tamen fateatur neminem in hac vita ad
tantam perfectionem pervenire justitiae, ut nullum
habeat omnino peccatum, sententiam suam testimoniorum
canonicorum perspicua veritate et divina auctoritate
confirmans. Numquid enim negat  « in Baptismo
universa peccata dimitti, »  quia fatetur manere fragilitatem
atque infirmitatem, unde nos dicit peccare
<pb n="0631"/>
post Baptismum, et usque in hujus vitae finem cum
carnalibus vitiis indesinentem habere conflictum?
Aut ideo non meminerat, quid  « de immaculata Ecclesia » 
dixisset Apostolus <note>(Ephes. V, 27)</note>, quia praecepit
neminem sic sibi de puro atque immaculato
pectore debere blandiri, ut innocentia sua fretus,
medicinam non putet adhibendam esse vulneribus?
Puto quod concedant novi haeretici huic homini catholico
scire,  « Spiritum sanctum mentes bonas etiam
antiquis temporibus adjuvisse: »  imo etiam quod ipsi
nolunt, nec mentes bonas eos nisi per Spiritum sanctum
habere potuisse. Puto quod  « omnes Prophetas
et Apostolos vel quoslibet sanctos, qui Domino quocumque
tempore placuerunt, non in comparatione
sceleratorum, »  sicut nos isti dicere calumniantur,  « sed
regula virtutum, »  sicut se dicere gloriantur,  « justos
fuisse »  noverat Cyprianus, qui tamen dicit:  « Nemo
esse sine peccato potest; et quisquis se inculpatum
dixerit, aut superbus, aut stultus est. »  Nec propter
aliud intelligit scriptum, <hi>Quis gloriabitur castum se
habere cor? aut quis gloriabitur mundum se esse a peccatis <note>(Prov. XX, 9)</note>
            </hi>?
Puto quod non ab istis docendus
fuerat Cyprianus, quod optime sciebat,  « in futuro
tempore mercedem esse bonorum operum, malorum
autem supplicium; caeterum neminem posse, quae hic
contempserit, illic mandata perficere: »  et tamen
etiam ipsum apostolum Paulum, mandatorum divinorum
non utique contemptorem, non ob aliud intelligit
asseritque dixisse, <hi>Mihi vivere Christus est, et
mori lucrum <note>(Philipp. I, 21)</note>
            </hi>; nisi quia lucrum maximum
computabat, jam post hanc vitam saecularibus
laqueis non teneri, jam nullis peccatis et vitiis carnis
obnoxium fieri. Sensit ergo beatissimus Cyprianus,
atque in divinarum Scripturarum veritate perspexit,
etiam ipsorum Apostolorum quamvis bonam, sanctam,
justamque vitam, nonnullos nexus saecularium laqueorum
fuisse perpessam, nonnullis peccatis et vitiis
carnis obnoxiam; et ideo eos mortem desiderasse, ut
his malis carerent, et ut ad illam, quae ista non pateretur,
nec jam in mandato facienda, sed in praemio
percipienda esset, perfectam justitiam pervenirent.
Neque enim cum venerit quod oramus dicentes, <hi>Veniat 
 regnum tuum <note>(Matth. VI, 10)</note>
            </hi>, non erit in illo
Dei regno ulla justitia: cum dicat Apostolus, <hi>Non est
enim regnum Dei esca et potus, sed justitia et pax et
gaudium in Spiritu sancto <note>(Rom. XIV, 17)</note>
            </hi>. Nempe ista
tria inter caetera praecepta divina praecipiuntur. Hic
nobis praecipitur justitia cum dicitur, <hi>Facite justitiam <note>(Isai. LVI, 1)</note>
            </hi>.
Praecipitur pax cum dicitur, <hi>Pacem
habete inter vos <note>(Marc. IX, 49)</note>
            </hi>. Praecipitur gaudium
cum dicitur, <hi>Gaudete in Domino semper <note>(Philipp.
IV, 4)</note>
            </hi>. Negent ergo Pelagiani haec futura in regno Dei,
ubi sine fine vivemus; aut usque adeo, si videtur,
insaniant ut justitiam, pacem, gaudium, qualia sunt
hic justis, talia et illic futura esse contendant. Quod
<pb n="0632"/>
si et erunt, et non talia erunt; profecto eorum hic in
praecepto curanda est actio, illic in praemio speranda
perfectio: ubi saecularibus ullis laqueis non retenti,
nullisque peccatis et vitiis carnis obnoxii (propter
quod Apostolus, sicut hoc testimonium accepit Cyprianus,
mori lucrum sibi esse dicebat), perfecte diligamus
Deum, cujus erit facie ad faciem contemplatio <note>(I Cor. XIII, 12)</note>;
perfecte diligamus et proximum,
cum manifestatis cogitationibus cordis nulla ullum de
ullo mali ullius possit sollicitare suspicio.
</p>
          </div3>
        </div2>

<div2>
          <head>CAPUT XI.</head>
<div3>
            <head>29.</head>
            <p>
 <hi>Ambrosii contra Pelagianos testimonia,
de originali peccato, de gratia Dei et de praesentis
justitiae imperfectione.</hi> Sed et jam gloriosissimo
martyri Cypriano, ad istos cumulatius redarguendos
beatissimum addamus Ambrosium: quoniam et ipsum
Pelagius ita laudavit, ut ne ab inimicis quidem in ejus
libris quod reprehenderetur, diceret inveniri. Quoniam
ergo Pelagiani dicunt non esse originale peccatum,
cum quo nascantur infantes, et Catholicis qui eis
pro antiquissima Ecclesiae fide resistunt, haeresis Manichaeae
crimen objiciunt: respondeat eis de hac re
homo Dei catholicus, et ab ipso Pelagio in veritate
fidei laudatus Ambrosius; qui cum Isaiam prophetam
exponeret, ait:  « Idcirco Christus immaculatus,
quia nec ipsa quidem nascendi solita conditione
maculatus est. »  Et alio loco in eodem opere, loquens
de apostolo Petro:  « Ipse se, »  inquit,  « obtulit, quod
ante putabat esse peccatum, lavari sibi non solum
pedes, sed et caput poscens <note>(Joan. XIII, 9)</note>: quod
illico intellexisset, lavacro pedum, qui in primo lapsi
sunt homine, sordem obnoxiae successionis aboleri. » 
Item in eodem opere:  « Servatum est igitur, »  inquit,
 « ut ex viro et muliere, id est, per illam corporum
commixtionem nemo videatur expers esse delicti; qui
autem expers delicti est, expers est etiam hujusmodi
conceptionis. »  Item contra Novatianos scribens <note>(Lib. 1
de Poenit., cap. 3)</note>:  « Omnes homines, »  inquit,  « sub
peccato nascimur. Quorum ipse ortus in vitio est,
sicut habes lectum, dicente David: <hi>Ecce enim in iniquitatibus
conceptus sum, et in delictis peperit me mater
mea</hi> »  <note>(Psal. L, 7)</note>. Item in Apologia prophetae David:
 « Antequam nascamur, »  inquit,  « maculamur
contagio, et ante usuram lucis originis ipsius accipimus
injuriam, in iniquitate concipimur. »  Item de
Domino loquens:  « Dignum etenim fuit, »  inquit,  « ut
qui non erat habiturus corporeae peccatum prolapsionis,
nullum sentiret generationis naturale contagium.
Merito ergo David flebiliter in se deploravit ipsa
inquinamenta naturae, et quod prius inciperet in
homine macula quam vita »  <note>(Cap. 11)</note>. Item de Arca
Noe:  « Per unum igitur, »  inquit,  « Dominum Jesum
salus ventura nationibus declaratur, qui solus potuit
<pb n="0633"/>
justus esse, cum generatio omnis erraret, non ob
aliud, nisi quia natus ex virgine generationis obnoxiae
privilegio minime teneretur. <hi>Ecce,</hi> »  inquit,
 « <hi>in iniquitatibus conceptus sum, et in delictis peperit
me mater mea,</hi> dicit is qui justus prae caeteris putabatur.
Quem igitur jam justum dixerim, nisi horum
liberum vinculorum, quem naturae communis vincula
non teneant? »  Ecce vir sanctus, Pelagii quoque
testimonio in fide catholica probatissimus, Pelagianos
negantes originale peccatum tanta manifestatione
redarguit; nec tamen cum Manichaeis vel Deum
nascentium conditorem negat, vel nuptias, quas Deus
instituit et benedixit, accusat.</p>
          </div3>
<div3>
            <head>30.</head>
            <p>
 Pelagiani dicunt ab homine incipere meritum
per liberum arbitrium, cui Deus subsequens gratiae
retribuat adjumentum. Etiam hic eos refellat venerandus
Ambrosius, dicens in Expositione Isaiae prophetae:
 « Quia humana cura sine divina ope imbecilla
est ad medendum, Deum auxiliatorem requirit. » 
Item in libro qui inscribitur, de Fuga saeculi <note>(Cap. 1)</note>:
 « Frequens nobis, »  inquit,  « de effugiendo saeculo isto
est sermo; atque utinam quam facilis sermo, tam
cautus et sollicitus affectus. Sed quod pejus est, frequenter
irrepit terrenarum illecebra cupiditatum, et
vanitatum, offusio mentem occupat, ut quod studeas
vitare, hoc cogites animoque volvas. Quod cavere difficile
est homini, exuere autem impossibile. Denique
voti magis eam esse rem, quam effectus, testatur propheta
dicendo, <hi>Declina cor meum in testimonia tua, et
non in avaritiam <note>(Psal. CXVIII, 36)</note>
            </hi>. Non enim in potestate
nostra sunt cor nostrum et nostrae cogitationes,
quae improviso offusae mentem animumque confundunt,
atque alio trahunt quam tu proposueris: ad
saecularia revocant, mundana inserunt, voluptaria ingerunt,
illecebrosa intexunt; ipsoque in tempore, quo
elevare mentem paramus, insertis inanibus cogitationibus
ad terrena plerumque dejicimur. Quis autem tam
beatus, qui in corde suo semper ascendat? Sed hoc
sine auxilio divino qui fieri potest? Nullo profecto modo.
Denique supra eadem Scriptura dicit: <hi>Beatus vir
cujus est auxilium ejus abs te, Domine; ascensus in corde
ejus</hi> »  <note>(Psal. LXXXIII, 6)</note>. Quid apertius et sufficientius
dici potest? Sed ne Pelagiani forte respondeant, eo
ipso quo divinum auxilium poscitur, praecedere hominis
meritum; idipsum meritum esse dicentes, quia
orando fit dignus cui gratia divina subveniat: attendant
quid idem vir sanctus dicat in Expositione Isaiae.
 « Et orare Deum, »  inquit,  « gratia spiritualis est.
Nemo enim dicit Dominum Jesum, nisi in Spiritu
sancto »  <note>(I Cor. XII, 3)</note>. Unde et exponens Evangelium
<pb n="0634"/>
secundum Lucam:  « Vides utique, »  inquit,
 « quia ubique Domini virtus studiis cooperatur
humanis, ut nemo possit aedificare sine Domino,
nemo custodire sine Domino, nemo quidquam incipere
sine Domino »  <note>(Lib. 2 in cap. 3 Lucae, n. 84,
de Jesu baptizato)</note>. Numquid quoniam haec dicit vir
tantus Ambrosius, et gratiam Dei, sicut filio promissionis
congruit, grata pietate commendat, ideo destruit
liberum arbitrium? aut eam vult intelligi gratiam,
quam diversis locutionibus Pelagiani nolunt nisi
legem videri, ut videlicet non ad faciendum quod cognoverimus,
sed ad cognoscendum quid faciamus, nos
Deus adjuvare credatur? Si hoc istum hominem Dei
sapere existimant, quid de ipsa lege dixerit, audiant.
In libro de Fuga saeculi:  « Lex, »  inquit,  « os omnium
potuit obstruere, non potuit mentem convertere » <note>(Cap. 3)</note>.
Item alio loco in eodem libro:  « Lex, » 
inquit,  « factum damnat, non aufert malitiam »  <note>(Cap. 7)</note>.
Videant fidelem et catholicum virum Apostolo consentire
dicenti, <hi>Scimus autem quia quaecumque lex loquitur,
his qui in lege sunt loquitur, ut omne os obstruatur,
et reus fiat omnis mundus Deo; quia non justificabitur
ex lege omnis caro coram illo <note>(Rom. III, 19 et 20)</note>
            </hi>.
Ex eo enim apostolico sensu illa sumpsit et scripsit
Ambrosius.</p>
          </div3>
<div3>
            <head>31.</head>
            <p>
 Jam vero quoniam Pelagiani dicunt, justos in
hac vita vel esse vel fuisse, qui sine ullo peccato vixerint,
in tantum ut vita futura, quae in praemio speranda
est, provectior et perfectior esse non possit:
etiam hic eis respondeat eosque refutet Ambrosius.
Nam exponens Isaiam prophetam, propter id quod
scriptum est, <hi>Filios genui et exaltavi, ipsi autem me
spreverunt <note>(Isai. I, 2)</note>
            </hi>, suscepit de generationibus quae
ex Deo sunt disputare; atque in ipsa disputatione
commemoravit testimonium Joannis, ubi ait, <hi>Qui natus
est ex Deo, non peccat <note>(I Joan. III, 9)</note>
            </hi>. Et eamdem
quaestionem difficillimam tractans:  « Cum hoc in
mundo, »  inquit,  « nullus sit qui immunis sit a peccato,
cum ipse Joannes dicat, <hi>Si dicimus quia non peccavimus,
mendacem facimus illum <note>(Id. I, 10)</note>
            </hi>. Si autem
ex Deo nati non peccant, et de his intelligimus qui in
hoc mundo sunt innumeros, necesse est aestimemus,
qui per lavacri regenerationem Dei gratiam consecuti
sunt. Sed tamen cum dicat propheta, <hi>Omnia a te
exspectant, ut des illis cibum in tempore: dante te iis,
colligent sibi; aperiente te manum tuam, universa implebuntur
bonitate; avertente autem te faciem tuam, turbabuntur:
auferes spiritum eorum, et deficient, et in pulverem
suum convertentur: emittes spiritum tuum, et creabuntur,
et innovabis faciem terrae <note>(Psal. CIII, 27-30)</note>
            </hi>:
possunt non de quocumque tempore videri dicta, sed
de futuro, quo erit nova terra et novum coelum. Turbabuntur
ergo, ut principium sumant, atque <hi>aperiente
te manum tuam, implebuntur universa bonitate</hi>; quae
non facile hujus saeculi est. Nam de hoc saeculo Scriptura
<pb n="0635"/>
quid dicit? <hi>Non est qui faciat bonitatem, non est
usque ad unum <note>(Psal. XIII, 1)</note>
            </hi>. Si igitur diversae generationes
sunt, et hic introitus in hanc vitam receptor
est delictorum, in tantum ut spernatur etiam ipse qui
genuit, alia autem generatio peccata non recipit; videamus
ne qua sit post hujus vitae curriculum nostra
regeneratio, de qua dictum est, <hi>In regeneratione, cum
sederit Filius hominis in throno gloriae suae <note>(Matth.
XIX, 28)</note>
            </hi>. Sicut enim regeneratio lavacri dicitur, per
quam detersa peccatorum colluvione renovamur: ita
regeneratio dici videtur, per quam ab omni corporeae
concretionis purificati labe, mundo animae sensu in
vitam regeneramur aeternam; eo quod purior quaedam
qualitas sit regenerationis, quam lavacri istius,
ut non solum in actus ejus, sed ne in ipsas quidem
cogitationes nostras aliqua cadat suspicio peccatorum. » 
Item alio loco in eodem opere:  « Videmus, » 
inquit,  « impossibile esse ut perfecte quis immaculatus
esse possit in corpore constitutus; cum etiam Paulus
imperfectum se dicat. Sic enim habet: <hi>Non quod
jam acceperim, aut jam perfectus sim.</hi> Et tamen post
paululum ait: <hi>Quicumque ergo perfecti sumus <note>(Philipp.
III, 12, 15)</note>
            </hi>. Nisi forte quia est perfectio alia in hoc
mundo, alia post illud perfectum de quo dicit ad Corinthios, <hi>Cum venerit quod perfectum est 
 <note>(I Cor. XIII,
10)</note>
            </hi>; et alibi, <hi>Donec occurramus omnes in unitatem fidei,
et agnitionem Filii Dei, in virum perfectum, in mensuram
aetatis plenitudinis Christi <note>(Ephes. IV, 13)</note>
            </hi>. Ut ergo
perfectos secum multos ait Apostolus in hoc mundo
sitos, qui si ad perfectionem veram respicias, perfecti
esse non poterant, quia ipse dixit, <hi>Videmus nunc per
speculum in aenigmate, tunc autem facie ad faciem; nunc
cognosco ex parte, tunc autem cognoscam sicut et cognitus
sum <note>(I Cor. XIII, 12)</note>
            </hi>: ita et immaculati sunt in hoc
mundo, et immaculati erunt in regno Dei; cum utique
si minutius discutias, immaculatus esse nemo
possit, quia nemo sine peccato. »  Item in ipso:  « Videmus, » 
inquit,  « quia dum in hac vivimus vita, nos
mundare debemus, et quaerere Deum, et incipere ab
emundatione animae nostrae, et quasi fundamenta constituere
virtutis, ut perfectionem purgationis post
hanc vitam mereamur adipisci. »  Itemque in ipso:
 « Gravatus autem, »  inquit,  « et ingemiscens quis non
loquatur, <hi>Infelix ego homo, quis me liberabit de corpore
mortis hujus <note>(Rom. VII, 24)</note>
            </hi>? Ita eodem magistro
omnes varietates interpretationis absolvimus. Nam si
omnis infelix qui se corporis implicatum molestiis recognoscit,
utique omne corpus infelix: neque enim
felicem illum dixerim, qui confusus quibusdam mentis
suae tenebris conditionem suam nescit. Illud quoque
non absurdum ad intellectum accessit. Si enim
homo qui se cognoscit, infelix est, infelices profecto
omnes; quia unusquisque suam infirmitatem aut per
sapientiam recognoscit, aut per insipientiam nescit. » 
Item in libro de Bono mortis »  <note>(Capp. 3 et 11)</note>: Operetur
<pb n="0636"/>
igitur, »  inquit,  « mors in nobis, ut operetur et
vita, bona vita post mortem, hoc est, bona vita post
victoriam, bona vita absoluto certamine: ut jam lex
carnis legi mentis repugnare non noverit <note>(Rom. VII,
23)</note>, ut jam nobis nulla sit cum corpore mortis contentio. » 
Rursus in eodem:  « Ergo, »  inquit, quia justi
hanc remunerationem habent, ut videant faciem
Dei, et lumen illud quod illuminat omnem hominem <note>(Joan. I, 9)</note>;
ab hinc induamus hujusmodi studium,
ut appropinquet anima nostra Deo, appropinquet oratio,
adhaereat illi nostrum desiderium, non separemur
ab eo. Et hic quidem positi, meditando, legendo,
quaerendo copulemur Deo: cognoscamus eum, ut possumus.
Ex parte enim hic cognoscimus: quia hic imperfecta,
illic perfecta omnia; hic parvuli, illic robusti. <hi>Videmus,</hi> 
 inquit, <hi>nunc per speculum in aenigmate,
tunc autem facie ad faciem.</hi> Tunc revelata facie gloriam
Domini speculari licebit, quam nunc animae corporis
hujus concretis visceribus involutae, et quibusdam
carnis hujus maculis et colluvionibus obumbratae
sincere videre non possunt. <hi>Quis enim,</hi> inquit, <hi>videbit
vultum meum, et vivet <note>(Exod. XXXIII, 20)</note>
            </hi>? Et recte:
nam si solis radios oculi nostri ferre non possunt, et
si quis diutius e regione solis intenderit, caecari solere
perhibetur; si creatura creaturam sine fraude atque
offensione sui non potest intueri; quomodo potest sine
periculo sui vibrantem cernere vultum Creatoris aeterni,
corporis hujus opertus exuviis? Quis enim justificatur
in conspectu Dei <note>(Psal. CXLII, 2)</note>; cum unius
quoque dici infans mundus a peccato esse non possit <note>(Job XIV, 5, sec. LXX)</note>,
et nemo possit de sui cordis
integritate et castimonia gloriari »  <note>(Prov. XX, 9)</note>?
</p>
          </div3>
        </div2>

<div2>
          <head>CAPUT XII.</head>
<div3>
            <head>32.</head>
            <p>
 <hi>Haeresis Pelagiana multo post
Ambrosium exorta. Fides catholica semper vigilans ad
repellendum errorem. Synodi congregatio ad haereses
damnandas non semper necessaria.</hi> Nimis longum erit,
si omnia velim commemorare, quae sanctus Ambrosius
adversus hanc haeresim Pelagianorum tanto post
exorturam, non eis quidem respondens, sed praedicans
catholicam fidem, atque in ea homines aedificans
dixit et scripsit. Sed nec illa omnia commemorare potui
vel debui, quae gloriosissimus in Domino Cyprianus
posuit in Epistolis suis, quibus demonstretur,
quam sit haec, quam tenemus, fides vera vereque
christiana atque catholica, sicut per Scripturas sanctas
antiquitus tradita, sic a patribus nostris, et
usque ad hoc tempus, quo isti eam convellere tentaverunt,
retenta atque servata, et deinceps propitio
Deo retinenda atque servanda. Nam sic Cypriano et a
Cypriano tradita haec atque hujusmodi ex ejus litteris
testimonia prolata testantur: sic autem usque ad tempora
nostra servata, ea quae de his rebus antequam
isti ebullire coepissent, Ambrosius conscripsit, ostendunt,
et quod eorum profanas novitates catholicae aures
quae ubique sunt, horruerunt: sic porro deinceps
<pb n="0637"/>
esse servanda, satis salubriter istorum partim damnatio,
partim correctio declaravit. Quodlibet enim mutire
audeant adversus sanam fidem Cypriani et Ambrosii,
non eos puto in tam magnum prorupturos furorem,
ut memoratos et memorabiles homines Dei
audeant dicere Manichaeos.</p>
          </div3>
<div3>
            <head>33.</head>
            <p>
 Quid est ergo quod rabiosa mentis caecitate
nunc jactant, <hi>toto penitus Occidente non minus stultum
quam impium dogma susceptum:</hi> quandoquidem
Domino miserante suamque Ecclesiam misericorditer
gubernante, sic vigilavit catholica fides, ut non minus
stultum quam impium dogma, quemadmodum Manichaeorum,
ita etiam non susciperetur istorum? Ecce
sancti et docti viri fama totius Ecclesiae contestante
catholici, et creaturam Dei, et nuptias ab illo institutas,
et legem ab eo per sanctum Moysen datam, et
liberum arbitrium naturae hominis insitum, et sanctos
Patriarchas et Prophetas debitis ac congruis praedicationibus
laudant; quae omnia quinque Manichaei,
partim negando, partim etiam detestando condemnant;
unde apparet istos doctores catholicos longe a
Manichaeorum sensibus alienos: et tamen asserunt originale
peccatum, asserunt gratiam Dei super liberum
arbitrium, omne antecedere meritum, ut vere gratuitum
divinum praebeat adjutorium; asserunt sanctos ita
juste in hac carne vixisse, ut eis esset necessarium, quo
dimittantur quotidiana peccata, orationis auxilium, perfectamque
justitiam, quae non possit habere peccatum,
in alia vita futuram eis, qui juste hic vixerint, praemium.</p>
          </div3>
<div3>
            <head>34.</head>
            <p>
 Quid est ergo quod dicunt, <hi>Simplicibus episcopis</hi>, <hi>sine congregatione synodi in locis suis sedentibus,
<pb n="0638"/>
extorta subscriptio est?</hi> 
 Numquid beatissimis et in fide
catholica excellentissimis viris Cypriano et Ambrosio
ante istos, adversus istos extorta subscriptio est:
qui eorum impia dogmata tanta manifestatione subvertunt,
ut quae contra eos manifestiora dicamus, vix
nos invenire possimus? Aut vero congregatione synodi
opus erat, ut aperta pernicies damnaretur? quasi
nulla haeresis aliquando nisi synodi congregatione
damnata sit: cum potius rarissimae inveniantur, propter
quas damnandas necessitas talis exstiterit; multoque
sint atque incomparabiliter plures, quae ubi exstiterunt,
illic improbari damnarique meruerunt, atque
inde per caeteras terras devitandae innotescere potuerunt.
Verum istorum superbia, quae tantum se extollit
adversus Deum, ut non in illo velit, sed potius in
libero arbitrio gloriari, hanc etiam gloriam captare intelligitur,
ut propter illos Orientis et Occidentis synodus
congregetur. Orbem quippe catholicum, quoniam
Domino eis resistente pervertere nequeunt, saltem
commovere conantur: cum potius vigilantia et diligentia
pastorali post factum de illis competens sufficiensque
judicium, ubicumque isti lupi apparuerint,
conterendi sint, sive ut sanentur atque mutentur, sive
ut ab aliorum salute atque integritate vitentur; adjuvante
Pastore pastorum, qui ovem perditam et in parvulis
quaerit, qui oves sanctas et justas gratis facit,
qui eas quamvis sanctificatas et justificatas, tamen in
ista fragilitate atque infirmitate pro quotidianis peccatis,
sine quibus hic non vivitur, etiam cum bene
vivitur, quotidianam remissionem, et ut petant providenter
instruit, et petentes clementer exaudit.

</p>
          </div3>
        </div2>
      </div1>
</body>
  </text>
</TEI>
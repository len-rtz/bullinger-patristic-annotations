<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De unico baptismo contra Petilianum</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 43</title>
           <idno>AugHip.DeUnBaC</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De unico baptismo contra Petilianum</head>

<p>Petiliani librum de Unico Baptismate, quod ille in sola vera Ecclesia, imo in sola Donati parte esse contendebat, refelli
Augustinus. Docet unici Baptismi etiam in haereticis repertam veritatem approbandam esse, non violandam. Ad Cypriani
martyris et aliorum ex Africa, qui cum ipso aliter sensisse objectantur, episcoporum auctoritatem respondet. Neminem in
Ecclesiae unitate maculari alienis peccatis, ex ipsius Cypriani facto probat contra Donatistarum schisma. Postremo Petiliani
calumnias Melchiadi et aliis quibusdam catholicis episcopis illatas propulsat.</p>
<p>
          <pb n="0595"/>CAPUT PRIMUM.--1. Respondere adversa sentientibus,
et a regula veritatis errantibus, Constantine
frater, saepissime cogimur, etiam de his rebus quas
aliis atque aliis sermonibus frequentavimus. Quod
utiliter existimo fieri, et propter eorum ingenia tardiora,
qui putant aliud dici, cum aliquid legunt aliter
dici; et propter ipsam disputationum copiam, ut non
solum ad diligentes res rara perveniat, sed quodlibet
ex multis in manus etiam negligentioris incurrat.
Proinde Sermonem de Unico Baptismo ab eis compositum,
a quibus Baptismus iteratur, quem mihi cum
in rure simul essemus, a nescio quo Donatistarum
presbytero acceptum dedisti, atque ut ei responderem
multum petisti, nonnisi verborum strepitu inflatum,
et calumniosis criminationibus asperatum, vide adjuvante
Domino quanta facilitate confutem.</p>
<div3>
          <head>2.</head>
          <p>
 Prima illic invidia est, <hi>quod ventilatur in publico
res secreta.</hi> Taceant ergo qui hoc fieri debere non putant.
Aut si ad loquendum cogi se dicunt, ut respondeant
contra sentientibus; haec etiam nostra causa
est, ut respondeamus, non solum contra sentientibus,
verum etiam contra facientibus. Debet enim palam
redargui quod in occulto nocet; quia et palam defenditur,
cum suadetur in occulto quod noceat cum perficitur.
Nam quis coram profanis quemquam baptizat?
Et tamen baptizari Christianos nullus profanus
ignorat, qui audit in publico, quod si credit, percipiat
in secreto.
</p>
          <p>CAPUT II.--3. Videamus ergo de Baptismatis
iteratione quid dicant, qui verecundantur hoc in
aperto dicere, quod utinam in aperto timerent admittere. <hi>Ubi sit,</hi> 
 inquit, <hi>verum Baptisma quaeritur.</hi> Deinde
<pb n="0596"/>
subjungit: <hi>Usque adeo meum est, ut quod a me unicum
datum est, nec ab ipsis sacrilegis iteretur.</hi> Cui respondemus:
Sacrilegus non est qui unicum Baptisma, non
quod tuum, sed quod Christi est, iterare non audet.
Christi est enim unica hominis in Baptismate consecratio;
tua est autem unici Baptismatis iteratio. Corrigo
in te quod tuum est, agnosco quod Christi est.
Hoc enim justum est, ut cum mala hominum reprobamus,
quaecumque in illis bona Dei reperimus, approbemus.
Hoc, inquam, justum est, ut etiam in sacrilego
non violem quod verum invenio Sacramentum; nec sic
emendem sacrilegum, ut in eo perpetrem sacrilegium.</p>
<p>CAPUT III.--4. Nam sic sunt isti mali in Baptismo
bono, quemadmodum sunt Judaei mali in lege bona.
Itaque ut illi per ipsam legem judicabuntur, quam
malitia sua malam non fecerunt: ita et isti per
ipsum Baptismum judicabuntur, quem bonum mali
tenuerunt. Ergo quemadmodum Judaeus, cum ad
nos venerit ut Christianus fiat, non in eo destruimus
bona Dei, sed mala ipsius: nam quod errat
non credendo quod Christus jam venerit, natusque et
passus sit, et resurrexerit, hoc emendamus; eaque
infidelitate destructa, fidem qua haec creduntur,
astruimus: item quod errat umbris veterum sacramentorum
inhaerendo, dissuademus; jamque venisse
tempus, quo haec auferenda atque mutanda Prophetae
praedixerant, demonstramus: quod vero unum Deum
colendum credit, qui fecit coelum et terram, quod
omnia idola et sacrilegia Gentium detestatur, quod
futurum exspectat judicium, quod vitam sperat aeternam,
quod de carnis resurrectione non dubitat, laudamus,
approbamus, agnoscimus; sicut credebat credenda,
<pb n="0597"/>
sicut tenebat tenenda firmamus. Ita etiam
cum ad nos venit schismaticus vel haereticus, ut catholicus
fiat, schisma ejus et haeresim dissuadendo et
destruendo rescindimus: Sacramenta vero christiana
si eadem in illo invenimus, et quidquid aliud veri tenet,
absit ut violemus, absit ut, si semel data novimus,
iteremus; ne dum vitia humana curamus, divina
medicamenta damnemus; aut quaerendo sanare
quod vulneratum non est hominem saucium et ubi
sanus est, vulneremus. Proinde, si de aliqua re ad
fidem christianam et catholicam pertinente, si denique
de ipsa etiam Trinitatis unitate dissentientem
haereticum invenio, et tamen evangelica et ecclesiastica
regula baptizatum; intellectum hominis corrigo,
non Dei violo Sacramentum. Loquor de Judaeis et
schismaticis vel haereticis sub Christi utcumque nomine
errantibus.</p>
<p>CAPUT IV.--5. De ipsis Gentilibus idolorumque
cultoribus multa utique a nobis diversitate distantibus,
nihil aliud nobis demonstrat Apostolus, nisi ut
in ipsis quoque ita quidquid pravum est corrigamus,
ut quod forte rectum est approbemus. Nam utique
idololatras, et quod est gravius, non tantum cultores,
sed etiam institutores simulacrorum redarguebat, ubi
ait: <hi>Qui cognoscentes Deum, non sicut Deum glorificaverunt,
aut gratias egerunt; sed evanuerunt in cogitationibus
suis, et obscuratum est insipiens cor eorum.
Dicentes se esse sapientes</hi>, <hi>stulti facti sunt: et immutaverunt
gloriam incorruptibilis Dei in similitudinem
imaginis corruptibilis hominis, et volucrum, et quadrupedum,
et serpentium.</hi> Talia quippe novimus fuisse
simulacra Aegyptiorum, ubi et instituta esse multiplicior
multoque ignominiosior idololatria perhibetur.
Numquid tamen cognitionem Dei negavit in illis
fuisse, ac non potius confirmavit, dicens, <hi>Cognoscentes
Deum, non ut Deum glorificaverunt?</hi> Si ergo istam cognitionem
tanquam mendacium repellere et destruere
conaretur, quod eam in sacrilegis invenisset; nonne,
quod absit, veritatis inimicus existeret? Ideoque id quod
immutaverunt in mendacium suum: nam et hic dixit, <hi>Immutaverunt gloriam Dei in similitudinem imaginis
corruptibilis hominis;</hi> 
 talem scilicet fingentes Deum,
qualis non est Deus, et non sicut eum cognoverunt
tradentes hominibus: et paulo post de talibus dicit, <hi>Qui immutaverunt veritatem Dei in mendacium, et coluerunt
et servierunt creaturae potius quam Creatori, qui
est benedictus in saecula;</hi> 
 veritas quippe creaturae a Deo
est, non Deus, quam illi in mendacium converterunt,
tanquam deos colentes solem et lunam et quaecumque
coelestia atque terrestria: quod ergo immutaverunt
in mendacium suum, culpat, detestatur, evertit;
quod autem verum in doctrina, quamvis multis falsitatibus
permixta confusaque, servarunt, approbat,
testatur, affirmat. Nam et hinc eumdem locum ita
<pb n="0598"/>
coepit, ut diceret, <hi>Revelatur enim ira Dei de coelo super
omnem impietatem et injustitiam hominum eorum qui
veritatem in iniquitate detinent <note>(Rom. I, 18-25)</note>
            </hi>; non
abnegans veritatem, quamvis in iniquitate detentam.</p>
        </div3>
<div3>
          <head>6.</head>
          <p>
 Et in Actibus Apostolorum, cum de Deo uno et
vero Athenienses doceret, quod <hi>in illo vivimus, movemur,
et sumus;</hi> continuo subjunxit, <hi>Sicut quidam secundum
vos dixerunt <note>(Act. XVII, 28)</note>
          </hi>. Hoc igitur quod
in Deo vivimus, movemur, et sumus, ex illa veritate
est quam et illi impii simulacrorum cultores in iniquitate
detinent, qui cognoscentes Deum, non sicut
Deum glorificaverunt. Hanc tamen veritatem, sicut
videmus, apud impios, et sacrilegos inventam non
destruit, sed confirmat Apostolus, ejusque utitur testimonio
ad docendos eos qui ista nesciebant. Hujus
regulae apostolicae sectator episcopus Cyprianus, de
uno vero Deo adversus multorum deorum falsorumque
cultores disputans, multa profert testimonia de
libris eorum, quos praeclaros auctores habent <note>( <hi>Lib.
de Vanitate idolorum</hi> )</note>, hoc est, ex illa veritate quam
in iniquitate detinent. Multo autem mirabilius est quod
fecit Apostolus, ut eorum fana circumiens, aram
quamdam inter aras daemonum inventam, in qua scriptum
esset, <hi>Ignoto Deo;</hi> neque hoc negando et refellendo
destruxerit, sed potius confirmando hinc etiam
repererit opportunissimum suae disputationis exordium
dicens, <hi>Quem vos ignorantes colitis, hunc ego annuntio
vobis <note>(Act. XVII, 23)</note>
          </hi>.
</p>
          <p>CAPUT V.--7. Hanc itaque et nos per majores
nostros traditam nobis sequentes apostolicam regulam,
si quid recti etiam in perversis invenerimus,
eorum perversitate correcta, illud quod rectum est
minime violamus: ut in uno homine, ex iis quae vera
tenet etiam falsa emendentur, non ex falsis convictis
etiam vera destruantur. Temporibus Apostolorum
qui dicebant, <hi>Ego quidem sum Pauli, ego autem Apollo,
ego autem Cephae:</hi> quamvis non per impiorum, sed
sanctorum nomina, ipsi tamen impia schismata faciebant;
hoc ipsorum erat proprium detestabile vitium.
Quod vero sciebant Christum pro se esse crucifixum,
et se in ejus nomine baptizatos, non erroris eorum,
sed divini apud eos muneris erat. Hanc Dei veritatem
in iniquitate suorum schismatum detinebant.
Hanc apprehendens beatissimus Paulus, non per illa
vitia destructa etiam istam destruit, sed per hanc
confirmatam illa emendanda convincit. <hi>Numquid
Paulus pro vobis,</hi> inquit, <hi>crucifixus est? aut in nomine
Pauli baptizati estis <note>(I Cor. I, 12, 13)</note>
            </hi>? Ut per verum
Dei quod tenebant, de suo falso erubescerent quod
agebant. Sicut ergo dicitur Judaeo, Tene fidem resurrectionis
mortuorum, sicut tenebas; sed crede jam
Christum resurrexisse a mortuis, quod non credebas:
veritatem quippe Dei de mortuis resurrecturis in tua
iniquitate detines, quia Christum resurrexisse non
credis. Sicut idolorum cultori dicitur, Tene ab uno
vero Deo mundum conditum esse, quod tenebas;
sed noli credere deos esse ligna et lapides, et ipsius
mundi quaslibet particulas quas colebas: Dei enim
veritatem, qua credis ab ipso mundum conditum, in
<pb n="0599"/>
tua detines iniquitatate, qua deorum cultor vis esse
falsorum. Sic etiam haeretico dicitur, qui Sacramenta
christiana sicut in Ecclesia catholica traduntur, nulla
sua falsitate mutavit, Tene christianum Baptismum
in nomine Patris et Filii et Spiritus sancti, sicut tenebas;
sed agnosce Christi Ecclesiam toto, sicut
prophetatum est, orbe crescentem, cui sacrilega
voce maledicebas: Dei enim veritatem de unitate
Baptismatis in iniquitate detines tuae divisionis. Corrige
iniquitatem haeretici figmenti, ne perdat te; et
noli superbire de veritate christiani Sacramenti, quae
ibi est ut judicet te. Ego autem absit ut sic detester
iniquitatem tuam, ut Christi abnegem veritatem,
quam in te invenio ad damnationem tuam: absit ut
sic te corrigam, ut illud unde te corrigo destruam;
nisi forte destruere debeo verum quod invenio in
anima haereticorum, cum Apostolus non destruxerit
verum quod invenit in lapide Paganorum.</p>
        </div3>
<div3>
          <head>8.</head>
          <p>
 Plus est unus Deus, quam unus Baptismus;
neque enim Baptismus Deus est, sed ideo magnum
aliquid est, quia Sacramentum est Dei: et tamen ipse
unus Deus etiam extra Ecclesiam ab ignorantibus
colebatur. Sic ergo et unus Baptismus etiam extra
Ecclesiam ab ignorantibus datur. Qui dicit fieri non
potuisse ut unus Deus et verus ab ignorantibus extra
Ecclesiam coleretur, videat non quid mihi, sed quid
ipsi Apostolo valeat respondere dicenti, <hi>Quem vos
ignorantes colitis, hunc ego annuntio vobis.</hi> 
</p>
          <p>CAPUT VI.--Quamobrem sicut nihil eis proderat
ad salutem, qui verum Deum ignorantes, eum tamen
colebant; imo et oberat ad perniciem, quod falsos
deos simul colentes eidem vero Deo sacrilegam injuriam
faciebant: sic nihil prodest haereticis ad salutem,
quod extra Ecclesiam verum Baptismum per
ignorantiam et tradunt et tenent; imo et obest ad
damnationem, quod in sacrilega iniquitate erroris
humani, etiam divini Sacramenti, non per quam mundentur,
sed per quam severius judicentur, detinent
veritatem. Et sicut Apostolus, quando illos sacrilegos
corrigebat, Deum tamen verum, qui extra Ecclesiam
ab eis ignorantibus colebatur, agnoscebat potius quam
negabat: sic etiam nos quando haereticorum sacrilegae
separationis errores corrigimus, Baptismum
tamen verum, quem per ignorantiam extra Ecclesiam
tradunt, utique agnoscere, non negare debemus.</p>
<p>CAPUT VII.--9. <hi>Sed Paulus,</hi> inquiunt, <hi>cum venisset
Ephesum, quosdam qui se dicebant Joannis baptismate
baptizatos, baptizari jussit in Christo <note>(Act. XIX,
1-5)</note>
            </hi>. Quisquis hoc exemplo schismaticos et haereticos
baptizandos putat, audeat dicere, si potest, haereticum
vel schismaticum Joannem fuisse. Hoc si nefas
est dicere; profecto illis hominibus quod deerat datum
est, non quod inerat improbatum: sive mentiti
fuerint se habere baptismum Joannis, sicut nonnulli
arbitrantur; sive quia baptismus Joannis non erat
<pb n="0600"/>
Baptismus Christi, sed tamen militans Christo, sicut
Legis vetera sacramenta praecursorio quodam et praefiguratorio
fungebantur officio. <hi>Si post Joannem amicum
sponsi baptizatum est,</hi> inquiunt, <hi>quanto magis post
haereticum baptizandum est?</hi> Potest alius velut justa
similiter indignatione commotus dicere: Si post
Joannem baptizatum est, qui vinum penitus non bibebat,
quanto post ebriosum justius baptizandum
est? Hoc ergo isti faciant, si possunt: baptizent post
ebriosos suos, si post Joannem sobrium Apostoli baptizaverunt.
Quid hic respondeant, nisi propterea
se post istos non baptizare, quia per eos qui baptizati
sunt, non eorum, sed Christi Baptismum perceperunt?
Credant, esse ergo propterea post Joannem baptizatum,
quia vel nullum illi baptismum habebant, vel
Christi Baptismum nondum habebant.</p>
        </div3>
<div3>
          <head>10.</head>
          <p>
 Hoc quidem etiam ipse sibi, cui respondemus,
opposuit, oppositumque non solvit. Ait enim: <hi>Dicit
forsitan aliquis, Sed hi quos Paulus iterum baptizavit,
baptismo Joannis abluti fuerant, non Baptismo Jesu
Christi, unde rebaptizari dico non oportere, quos constat
esse a traditoribus tamen in Christi nomine baptizatos.</hi> 
Hoc sibi cum ipse proposuisset attende quemadmodum
frustra respondere conatus sit. <hi>Huic,</hi> inquit, <hi>rei Dominus Jesus Christus respondit his verbis,  « Qui
mecum non colligit, dispergit</hi> 
 »  <note>(Matth. XII, 30)</note>; <hi>et iterum,
 « Non omnis qui dicit mihi, Domine, Domine, intrabit
in regnum coelorum. Multi enim dicent mihi in
illa die, Domine, Domine, nonne in nomine tuo prophetavimus,
et in nomine tuo daemonia ejecimus, et in
nomine tuo virtutes multas fecimus? Et tunc dicam
illis, Non novi vos; recedite a me, operarii iniquitatis</hi> » <note>(Id. VII, 21-23)</note>.
 <hi>Perdidisse igitur falsum opus non dubium
est, qui tametsi in nomine Jesu Christi, sacrilegi
tamen ausi sunt operari. Velint nolint, proinde traditores
sacrilegis Sacramentis Christum magis offendunt.
Qui si et dicere audeant,  « In nomine tuo prophetavimus: » 
dicet illis ut caeteris,  « Recedite a me, operarii iniquitatis;
non novi vos. »  Recte illis hoc dicet, quoniam quidem in
indignis non dissimiles causae sunt, baptizare, daemonia
pellere, caeterasque mirabiles fecisse virtutes.</hi> Vide quam
multa dixit, et quod sibi ex adverso proposuit, solvere
omnino non potuit: nec solum hoc, sed etiam
nos ipsos quae adversus eos dicere deberemus, admonuit.
Neque enim tantum nihil eum adjuvant haec
evangelica testimonia, sed etiam causae nostrae plurimum
suffragantur.</p>
        </div3>
<div3>
          <head>11.</head>
          <p>
 De baptismo Joannis agebatur, a quo baptizatos
quosdam si baptizavit Apostolus, non utique Joannis
baptismum habentibus iterum Joannis baptismum
dedit, sed Christi Baptismum non habentes baptizari
jussit in Christo: ac per hoc neutrum destruxit, sed
utrumque distinxit. Hoc etiam iste contra quem disserimus,
vidit, qui cum sibi velut ex adversarii partibus
objecisset: <hi>quia et</hi> hi quos <hi>traditores</hi> vocant,
<pb n="0601"/> <hi>Baptismo Christi, non Joannis, baptizant et baptizantur;
et ideo post eos Baptismum nec rescindi, nec iterari
oportere:</hi> 
 huic quaestioni dicit respondisse Christum,
cum ait, <hi>Qui mecum non colligit, spargit:</hi> quasi dixerit
Christus, In eis qui mecum non colligunt, etiam
quod verum et quod meum inventum fuerit, negetur,
exsuffletur, destruatur. Ait etiam quibusdam dicentibus, <hi>Domine, Domine, in nomine tuo prophetavimus,
et in nomine tuo daemonia ejecimus, et in nomine tuo
virtutes multas fecimus;</hi> 
 eum responsurum, <hi>Non novi
vos; recedite a me, qui operamini iniquitatem.</hi> Numquid
etiam hic dixit, Propter iniquitatem vestram
negabo etiam veritatem meam in vestra iniquitate
detentam? Neque enim in regnum suum recepturus
est omnes, in quibus invenerit aliquam veritatem;
sed in quibus invenerit veritati congruam charitatem:
quae si defuerit, iniquitas erit. In qua tamen detenta
veritas neganda non est, sed ipsa iniquitas non destructa
veritate damnanda est. Unde et Apostolus
dicit: <hi>Et si sciero omnia Sacramenta et omnem scientiam,
et si habuero omnem prophetiam et omnem fidem,
ita ut montes transferam, charitatem autem non habeam,
nihil sum <note>(I Cor. XIII, 2)</note>
          </hi>. Se dixit nihil esse, si charitatem
non habeat, non sacramenta et scientiam et
prophetiam et fidem. Illa enim magna sunt, etiamsi
ille nihil sit, qui ea sine charitate habuerit, et eorum
veritatem in sua iniquitate detinuerit. Hoc et nos istis
haereticis dicimus: Non destruimus veritatem Baptismatis,
quam in vestra iniquitate detinetis; sed cum
vos corrigimus, illam destruimus et evertimus, hanc
autem agnoscimus et tenemus. Nihil itaque istum
adjuvant plura evangelica testimonia.</p>
        </div3>
<div3>
          <head>12.</head>
          <p>
 Quemadmodum autem nobis etiam plurimum
suffragentur, adverte. Ecce ipsa verba ejus attende. <hi>Perdidisse,</hi> 
 inquit, <hi>falsum opus non dubium est, qui
tametsi in nomine Jesu Christi, sacrilegi tamen ausi
sunt operari.</hi> Hoc omnino verum est, quoniam qui
sacrilegi in nomine Jesu Christi ausi sunt operari,
falsum opus proprium perdiderunt. Numquid ideo tamen
nomen ipsum Jesu Christi sacrilegum est, etiam
cum per illum sacrilegi aliquid operantur? Quis hoc
audeat vel dementissimus dicere? quis jam isto tempore
vel paganus audeat affirmare? Unde et ipse Jesus
Christus cum verissime dixerit, <hi>Qui mecum non
colligit, spargit:</hi> tamen cum ei discipuli dixissent,
quemdam se invenisse, qui in nomine ejus daemonia
ejiceret, et prohibuisse, quia cum eis Dominum non
sequebatur; ad hoc respondit, <hi>Nolite prohibere: nemo
enim virtutes facit in nomine meo, et potest male loqui
de me <note>(Marc. IX, 37, 38)</note>
          </hi>. In hoc utique propria iniquitas
erat, quia non cum Domino colligebat, nec in
ejus gregis unitate pastorem cum discipulis sequebatur:
in qua iniquitate sua veritatem detinebat alienam,
quod in nomine Jesu Christi ejiciebat daemonia,
et de illo male non loquebatur. Hujus itaque iniquitatem
illis verbis Dominus damnat, ubi ait, <hi>Qui mecum
non colligit, spargit:</hi> veritatem suam tamen in illo
non negat, nec improbat, cum dicit, <hi>Nolite prohibere:
nemo enim virtutes facit in nomine meo, et potest male
<pb n="0602"/>
loqui de me.</hi> Hoc dominicum exemplum sequentes
etiam nos pro viribus nostris, Baptismi veritatem, et
quidquid aliud verum haeretici tenent, negare non
possumus, improbare ac destruere non audemus:
ipsorum autem iniquitatem, qua cum Christo non
colligunt, sed spargunt, merito detestamur, et inviolata
quae in eis est veritate damnamus, vel quantum
sinimur emendamus.
</p>
          <p>CAPUT VIII.--13. Respiciat ergo iste quo errore
dixerit, quod secutus adjunxit: <hi>Velint nolint, proinde
traditores sacrilegis Sacramentis Christum magis offendunt.</hi> 
Alia est quippe temeritas et utcumque tolerabilis,
quod traditores dicit homines, quos esse non
probat: illud autem quis ferat, quod sacrilega dicit
Sacramenta Christi, etiamsi vere, sicut calumniatur,
a traditoribus haberentur, quae in nomine Patris et
Filii et Spiritus sancti ritu evangelico celebrantur?
Hic fortasse dicat, jam non esse Christi Sacramentum
quod a sacrilegis datur. Cur non ergo dicit non
esse etiam nomen Christi, quod a sacrilegis dicitur?
Quod omnino non ausus est dicere. Ait enim: <hi>Perdidisse
igitur falsum opus non dubium est, qui tametsi
in nomine Jesu Christi, sacrilegi tamen ausi sunt operari.
Tametsi,</hi> inquit, <hi>in nomine Jesu Christi:</hi> numquid
dixit non esse nomen Jesu Christi? Sicut ergo
nihil prodest sacrilegis, quod operantur in nomine
Jesu Christi; sic nihil prodest haereticis, quod baptizant
vel baptizantur in Baptismo Jesu Christi: sed
tamen sicut illud nomen est Jesu Christi, ita et iste
Baptismus Jesu Christi. Et utrumque agnoscendum et
approbandum, non negandum et destruendum est;
ne tantis donis Dei fiat injuria, cum sacrilegorum
eisdem donis male utentium corrigitur vita.</p>
        </div3>
<div3>
          <head>14.</head>
          <p>
 Ille dicit sacrilegis dicturum Dominum, <hi>Recedite
a me, omnes qui operamini iniquitatem,</hi> qui extra
Ecclesiam baptizant, vel daemonia ejiciunt, vel aliquas
virtutes in nomine Jesu Christi operantur: nos
autem dicimus, imo ipsa Veritas dicit, omnibus hoc
Deum esse dicturum, qui intra ipsa unitatis retia
mali pisces cum bonis usque ad littus natant. Quid
enim eis aliud dicetur, cum in vasa collectis bonis,
illi mali separati projicientur, nisi, <hi>Recedite a me,
qui operamini iniquitatem?</hi> Nec tamen in eis Christi
Sacramenta destruimus, cum vel tales baptizantes,
vel tales baptizatos intra eadem unitatis retia agnoscimus.
Ipsos quoque non arbitror tam esse impudentes,
ut audeant dicere, tam multis malis et sceleratis,
qui in eorum parte sunt manifestis flagitiis
et facinoribus perditi et inquinati, hoc est, avaris
atque raptoribus, sive truculentis feneratoribus,
sive cruentis circumcellionibus, Dominum non esse
dicturum, <hi>Recedite a me, qui operamini iniquitatem:</hi> 
et tamen sciunt, vident, tenent, multos tales
baptizare, multos a talibus baptizari; nec in eis
Christi violant Sacramentum, etiam illi quibus displicent
scelera eorum. Non solum itaque nihil contra
nos dixit, cum haec evangelica testimonia protulit; verum
etiam nos quid contra eos diceremus, admonuit.
</p>
          <p>CAPUT IX.--15. Proinde quod sequitur et exsultans
<pb n="0603"/>
dicit, <hi>Solvi breviter quaestionem:</hi> vere solvit
eam, sed pro nobis: quandoquidem dicendo, <hi>in indignis
non esse dissimiles causas, baptizare, daemonia
pellere, caeterasque non dissimiles fecisse virtutes, quibus
dicentibus, In nomine tuo ista fecimus: dicturus
est,  « Non novi vos; recedite a me, operarii iniquitatis; » </hi> 
manifestavit tam verum esse quod baptizant
Baptismo Jesu Christi, etiam qui separati sunt ab
Ecclesia, quam verum est quod daemonia pellunt in
nomine Jesu Christi: sed eos utrumque nec ad vitam
aeternam perducere, nec ab aeternis suppliciis vindicare.
Ac per hoc quemadmodum si veniret ad Ecclesiam
quisquam eorum, a quibus expulit daemonia
ille, quem viderunt discipuli separatum a grege Jesu
Christi pellere daemonia in nomine Jesu Christi, nequaquam
virtus quae in illo facta fuerat negaretur,
sed ei quod deerat adderetur: ita quisquis extra Ecclesiam
fuerit ab haereticis vel schismaticis, tamen
Christi Baptismate consecratus, cum ad Ecclesiam
venerit, non est negandum Sacramentum veritatis,
quo imbutus est; sed adjicienda pietas unitatis, a qua
separatus est, et sine qua illudinesse illi posset, prodesse
non posset. Hoc facimus, hoc a majoribus traditum
accepimus, hoc in catholica Ecclesia, quae toto
orbe diffunditur, contra omnes falsitatis nebulas custodimus.
Quid ergo hinc a nobis amplius disputandum
est, quando ipse breviter solvit quaestionem,
commemorando evangelica testimonia, quibus profecto,
si contentiosus esse nollet, et suum damnaret
errorem, et Baptismi cognosceret veritatem?</p>
        </div3>
<div3>
          <head>16.</head>
          <p>
 Quid itaque opus est omnia ejus verba retexere,
quibus argute sibi videtur dicere, et multa loquacitate
versare, ideo apud se esse verum Baptismum,
quia et a nobis agnoscitur, non negatur? Nam quisquis
firmum et inconcussum tenuerit, quod verissima
et inviolabilis regula veritatis ostendit, id in
unoquoque improbandum vel emendandum quod falsum
atque vitiosum est, agnoscendum autem et acceptandum
quod verum atque rectum est; simul vidit et
quid in Donatistarum haeresi detestemur, et quid violare
minime debeamus. Cum enim in suae separationis
iniquitate detinent Baptismi veritatem, iniquitas
eorum a nobis culpatur, veritas autem Baptismi ubique
agnoscitur et probatur.
</p>
          <p>CAPUT X.--17. Qui enim dicit destruendum esse
Baptismum Christi, quando illo haeretici baptizant;
consequens est ut dicat negandum esse etiam ipsum
Christum, quando eum daemones confitentur. Hinc
laudatus est Petrus, quando dixit, <hi>Tu es Christus Filius
Dei vivi <note>(Matth. XVI, 16, 17)</note>
            </hi>: expulsi daemones,
hoc ipsum dicentes, <hi>Scimus qui sis, Filius Dei <note>(Marc.
I, 24, 25)</note>
            </hi>. Ergo ista confessio Petro fructuosa, daemonibus
perniciosa, in utrisque tamen non falsa, sed
vera; non neganda, sed agnoscenda; non detestanda,
sed approbanda est. Sic et Baptismi veritas datur a
rectis catholicis, tanquam a Petro illa confessio; datur
<pb n="0604"/>
a perversis haereticis, tanquam a daemonibus
eadem ipsa confessio: illos adjuvat, hos condemnat;
in utrisque tamen agnoscendo approbanda, in neutris
negando violanda. Unde et apostolus Jacobus cum
quosdam redargueret, qui sufficere dicebant homini
solam fidem, nec ei charitatis opera conjungebant;
eos ex ista daemonum comparatione convicit, ne ideo
se ad Deum pertinere existimarent, quod verum de
Deo crederent, etiamsi bona opera adjungere fidei
non curarent. <hi>Tu credis,</hi> inquit, <hi>quoniam unus est
Deus: bene facis; et daemones credunt, et contremiscunt <note>(Jacobi II, 19)</note>
            </hi>.
Eos igitur qui de Deo verum
credunt, et male vivunt, daemonibus comparavit:
non tamen illud ipsum verum quod de Deo daemones
credunt, propter odium daemonum negando destruxit.
Quamobrem cum iste ipse, contra quem disputamus,
proposuerit Apostolum dicere, <hi>Unus Deus, una fides,
unum Baptisma <note>(Ephes. IV, 5)</note>
            </hi>: ecce invenimus eumdem
Deum extra Ecclesiam ab ignorantibus coli; ecce
invenimus eamdem de uno Deo fidem extra Ecclesiam,
non solum quosdam homines, verum etiam
daemones confiteri; sed utraque ab Apostolis confirmata
est potius, quam negata: cur non similiter
unum Baptisma in quibus extra Ecclesiam constitutis
invenerimus, confirmamus potius, quam negamus, ut
non ex eo quod in illis pravum est, etiam quod rectum
est depravemus; sed ex eo quod rectum tenent,
etiam illud in quo depravati sunt corrigamus?</p>
<p>CAPUT. XI.--18. Quid est ergo quod dicit, <hi>illic
esse verum Baptisma, ubi est vera fides?</hi> Prorsus fieri
potest ut aliqui verum habeant Baptismum, et non
habeant veram fidem; sicut fieri potest ut habeant
verum Evangelium, quod non recte intelligendo, falsi
aliquid credant de Deo. Numquid propter ipsam fidei
falsitatem etiam Evangelium, quod verum apud eos
invenitur, detestandum aut emendandum putabimus?
Nec illos Corinthios arbitror, quos in schismata dissiluisse
redarguit, veram fidem habuisse, in eo quod
dicebant, <hi>Ego sum Pauli:</hi> hoc etenim falsum erat.
Verumtamen Baptismum habebant, ex cujus veritate
ut istam corrigerent falsitatem, ab eo ipso audiunt, <hi>Numquid Paulus pro vobis crucifixus est? aut in nomine
Pauli baptizati estis 
 <note>(I Cor. I, 12, 13)</note>
            </hi>? Erant illic etiam
qui mortuos resurgere non credebant, et in eo utique
non veram tenebant atque habebant fidem: ex eo tamen
quod verum habebant, quoniam credebant Christum
resurrexisse, in quo fuerant baptizati, dat operam
Apostolus etiam illud curare, in quo eis fides sana
non erat, dicens, <hi>Si mortui non resurgunt, neque Christus
resurrexit <note>(Id. XV, 16)</note>
            </hi>: ut quoniam Christum
resurrexisse crediderant, et hoc in eis sanum erat;
illud etiam sanaretur, quod resurgere mortuos errore
perniciosissimo non credebant. Quamobrem, cum in
Scripturis sanctis canonicis nec illi inveniant haereticos
ad Ecclesiam catholicam venientes denuo baptizatos,
nec nos inveniamus in eodem Baptismo quem in
haeresi acceperant, fuisse susceptos: in hac re duntaxat
<pb n="0605"/>
par nobis causa est, quia nec illi quod faciunt,
ut haereticos, vel quos haereticos putant, denuo baptizent,
nec nos quod facimus, ut etiam apud haereticos
datum suscipiamus Baptismum Christi, ullo temporum
apostolicorum expresse confirmatur exemplo. Sed nos
reperientes Apostolos in quibuslibet errantibus, vel
qualibet impietate sacrilegis, si quid veri cognoverunt,
confirmasse potius quam negasse; hominum autem
errorem et impietatem, salvo quod in eis verum inventum
est, emendasse sive damnasse: hanc regulam
etiam in Baptismi veritate sectamur, ut apud quos eam
invenerimus ita retentam atque servatam, sicut in
Ecclesia catholica retinetur atque servatur, non eam
negemus, neque destruamus; sed ea manente quod
vitiosum, quod pravum, quod falsum in unoquoque
fuerit, curemus, corrigamus, emendemus; aut si non
possumus, detestatum, damnatumque vitemus.</p>
        </div3>
<div3>
          <head>19.</head>
          <p>
 Proinde, cum eos suscipimus, non suscipimus
iniquitatem eorum, qua se ab Ecclesia Christi diremptione
sacrilega diviserunt; qua orbem christianum,
cui Deus per Legem, per Prophetas, per Evangelium,
per Psalmos, per Apostolos tam multa testimonia
perhibet, calumniosis et maledicis criminationibus
insectantur: nec eum ipsorum errorem suscipimus,
quo Baptismum Christi etiam apud haereticos regula
ecclesiastica custoditum nolunt agnoscere, audent destruere,
non dubitant iterare; quin etiam, si quos,
non solum laicos, sed et clericos, nec quoslibet clericos,
verum et presbyteros et episcopos, etsi in illis
Ecclesiis baptizati sunt, quas Apostoli labore proprio
fundaverunt, si aliquo modo seductos ad se transferre
potuerint, catechumenos faciunt. Haec eorum detestabilia
mala nequaquam suscipimus: quandoquidem,
nisi eis correctis, ad nos transire non possunt.
</p>
          <p>CAPUT XII.--20. Nec illud sine distinctione praeterimus,
ut humiliorem agant poenitentiam, qui jam
fideles Ecclesiam catholicam deseruerunt, quam qui
in illa nondum fuerunt. Nec ad clericatum admittuntur,
sive ab haereticis rebaptizati sint, sive prius suscepti
ad illos redierint, sive apud illos clerici sive
laici fuerint. Et qui haec nostrorum negligenter agunt,
et eos forte clericos in Catholica faciunt, vel esse permittunt:
quamvis a diligentioribus fraterno jure culpentur;
tamen nec ipsi eis clericatum deferendum putant,
nisi quos ab illis malis vel noverunt emendatos
esse, vel credunt. Ac per hoc frustra calumniantur
Ecclesiae catholicae, quicumque ab ejus unitate nefario
scelere separantur. Ut enim verbis Apostoli magis
utar: <hi>Revelatur ira Dei de coelo super omnem impietatem
et injustitiam hominum qui veritatem in iniquitate
detinent <note>(Rom. I, 18)</note>
            </hi>. Haec ira, si non se correxerint,
etiam istos inveniet, qui veritatem christiani Baptismatis
in iniquitate detinent suae sacrilegae separationis.</p>
<p>CAPUT XIII.--21. Ecclesia vero catholica, quae,
sicut de illa praedictum est, per omnes gentes copiosa
fecunditate diffunditur, nullius sic emendat iniquitatem,
<pb n="0606"/>
ut in eo non ipsius, sed sui Domini destruat
veritatem. Quid ergo iste quasi licenter ac fidenter
exclamat: <hi>Baptizavi securus, quem tu sacrilegus inquinasti;
baptizavi, inquam, feci quod fecit Paulus apostolus?</hi> 
Legat ubi hoc fecerit apostolus Paulus. Quod
si de illis apud Ephesum vult intelligi, audeat ergo dicere
quod eos Joannes sacrilegus inquinaverit. Quod
si non audet dicere, quoniam apertissimum nefas est,
desinat tandem de re multum dissimili falsae similitudinis
nebulas excitare.</p>
        </div3>
<div3>
          <head>22.</head>
          <p>
 Nam illud quod adjungit de episcopo Carthaginensi
Agrippino, de inclyto martyre Cypriano, de septuaginta
praecessoribus Cypriani, quia hoc fecerunt,
et fieri praeceperunt: o quam detestandus est error
hominum, qui clarorum virorum quaedam non
recte facta laudabiliter se imitari putant, a quorum
virtutibus alieni sunt! Sic enim et nonnulli Petro apostolo
comparari se volunt, si Christum negaverint:
si vero etiam Gentes Judaizare coegerint, vocitari
germani ejus affectant. Haec in illo tanto viro reprehensibilia
fuerunt: sed tanta eminuit apostolica gratia,
ut continuo delerentur; nec ei, non dico praeferri,
sed saltem possit aequari, aut de proximo comparari,
quisquis nostrorum temporum christianus, aut etiam
episcopus nec Christum negaverit, nec Gentes Judaizare
compulerit. Sic et in martyre gloriosissimo Cypriano:
si apud haereticos vel schismaticos datum
Christi Baptismum nolebat agnoscere, dum eos nimium
detestaretur, quos a catholica unitate, quam
multum dilexit, separatos dolebat; tanta ejus merita
usque ad triumphum martyrii consecuta sunt, ut et
charitatis qua excellebat luce, illa obumbratio fugaretur,
et ut sarmentum fructuosum fieret fructuosius,
si quid habebat purgandum, si nulla re alia, certe passionis
falce ultima tolleretur. Nec nos quia Baptismi
veritatem etiam in haereticorum iniquitate agnoscimus
potius quam negamus, ideo meliores Cypriano sumus:
sicut nec Petro, quia Gentes Judaizare non cogimus.
Hoc de Agrippino aliisque episcopis, qui illa concilia
fecisse perhibentur, responderim, qui sic diversa senserunt,
ut cum eis, contra quos de hac quaestione sentiebant,
in unitate persisterent, ubi charitas cooperit
multitudinem peccatorum. Sic namque ambulantibus
in Ecclesiae veritate, in quam pervenerant, potuit
Deus, sicut Apostolus dicit, et illis revelare quod aliter
sapiebant <note>(Philipp. III, 15)</note>. Nova enim tunc quaestio
fuit, quemadmodum suscipiendi essent haeretici,
quae nonnullos fratres haereticam perniciem vehementer
merito detestantes, ipsa novitate turbavit, ut crediderint
hoc etiam in eis esse improbandum, quod malo
<pb n="0607"/>
suo tenebant bonum. Ego autem ut quod de hac re
sentio breviter dicam: rebaptizare haereticos, quod
illi fecisse dicuntur, tunc fuit humani erroris; rebaptizare
autem dicuntur, tunc fuit humani erroris; rebaptizare
autem catholicos, quod adhuc isti faciunt,
semper est diabolicae praesumptionis.
</p>
          <p>CAPUT XIV.--23. Sed volo mihi solvat iste quaestionem:
quandoquidem cum Romanae Ecclesiae per
ordinem commemoraret episcopos, inter eos commemoravit
et Stephanum quos episcopatum illibatum
gessisse confessus est. Cum ergo Stephanus non solum
non rebaptizaret haereticos, verum etiam hoc facientes,
vel ut fieret decernentes, excommunicandos
esse censeret, sicut aliorum episcoporum et ipsius Cypriani
litterae ostendunt; tamen cum eo Cyprianus in
unitatis pace permansit. Quid hic dicturi sunt? Excutiant
ingenia sua quantum possunt, et utrum valeant
respondere considerent. Ecce duo erant uno tempore,
ut de aliis taceam, qui diversa sentiebant; duo erant
eminentissimarum Ecclesiarum, Romanae scilicet et
Carthaginensis episcopi, Stephanus et Cyprianus, ambo
in unitate catholica constituti: quorum Stephanus
Baptismum Christi in nullo iterandum esse censebat,
et hoc facientibus graviter succensebat; Cyprianus autem
in haeresi vel schismate baptizatos, tanquam non
habentes Baptismum Christi, baptizandos in Ecclesia
catholica existimabat. Multi cum illo, quidam cum isto
etiam sentiebant, utrique cum eis in unitate consistentes.
Si ergo verum est quod isti dicunt, et unde causam
suae separationis asserere, vel excusare conantur,
In una communione Sacramentorum mali maculant
bonos, et ideo corporali disjunctione a malorum contagione
recedendum est, ne omnes pariter pereant:
jam tunc Stephani et Cypriani temporibus periisse Ecclesiam
confitendum est, nec aliquam posteris derelictam,
ubi Donatus ipse spiritualiter nasceretur. Quod
si dicere nefarium judicant, quia revera nefarium est;
sicut mansit Ecclesia ex illis temporibus usque ad tempora
Caeciliani et Majorini sive Donati, nec eam maculando
perdere potuerunt quicumque in eam secundum
ipsos sine Baptismo admissi sunt, pleni omnibus peccatis
et criminibus suis, nec ulla facta est a Cypriano,
et eis qui pariter de Baptismo sapiebant, ab illorum
communione divisio; quoniam non se arbitrabantur
in unitate et communione sacramentorum Christi,
alienis malis posse maculari: sic potuit et deinceps
Ecclesia permanere, quam toto, sicut de illa praedictum
est, terrarum orbe crescentem nullo modo poterant
quorumlibet traditorum ac facinorosorum aliena
crimina maculare; sicut in una area usque ad tempus
ventilationis maculari paleis frumenta non possunt,
sicut intra una retia usque ad tempus littoris mali
pisces bonos simul natando non perdunt.</p>
        </div3>
<div3>
          <head>24.</head>
          <p>
 Nulla igitur ratio fuit, sed maximus furor, quo
isti velut malorum communionem caventes, se ab
<pb n="0608"/>
unitate Christi quae toto orbe diffunditur, separarunt.
Nisi forte a criminibus crimina mirabili arte discernunt,
non de Scripturis, sed de cordibus suis distinctionum
regulas proferentes, atque dicentes, in unitate
communionis Sacramentorum alia crimina aliena
sine contaminatione tolerari, traditionis autem
crimine omnes, qui cum talibus Sacramenta communicaverint,
detineri. Sed hinc diutius disputare
superfluum est, praesertim quia et hoc rarissime audent
dicere, ipsi quoque verecundantes et sentientes
vana se loqui; et cum ea dicunt, nullo divino testimonio
fulcire nituntur. Magis enim solent in ore babere,
quando peccatis aliorum alios criminantur, ad
excusandum nefas separationis suae, <hi>Videbas furem,
et concurrebas cum eo <note>(Psal. XLIX, 18)</note>
          </hi>; et, <hi>Ne communicaveris
peccatis alienis <note>(I Tim. V, 22)</note>
          </hi>; et, <hi>Recedite,
exite inde, et immundum ne tetigeritis <note>(Isai. LII, 11)</note>
          </hi>;
et, <hi>Qui tetigerit pollutum, pollutus est <note>(Levit. XXII,
4-6)</note>
          </hi>; et, <hi>Modicum fermentum totam massam corrumpit <note>(I Cor. V, 6)</note>
          </hi>:
et alia hujusmodi, quibus non
traditionis crimen ab aliis criminibus aliqua proprietate
discernitur, sed omnis peccati consociatio
prohibetur. Quae tamen divina testimonia, vel praecepta,
si eo modo quo isti, intelligeret Cyprianus,
profecto se ab Stephano separaret, nec cum illo in
catholicae unitatis communione persisteret. Ille quippe
secundum sententiam quam de Baptismo isti tenendam,
putant, haereticos et schismaticos sicut opinantur,
Baptismum non habentes, admittendo in Ecclesiam,
communicabat peccatis alienis; quia videlicet peccata
eorum qui Baptismo vero abluti non erant, in eis
utique permanebant. Debuit ergo Cyprianus ab hujus
 communione discedere, ne cum fure concurreret,
ne peccatis communicaret alienis, ne contagione
inquinaretur immundi, ne pollutus fieret tangendo
pollutum, ne fermento corrumperetur aliorum. Hoc
ergo quoniam non fecit, sed cum eis unitate permansit,
tota ipsius unitatis tunc massa corrupta est,
nec perseveravit Ecclesia, quae postea sanctos istorum
Majorinum pareret ac Donatum. Hoc quia dicere
nullo modo audent; restat ut fateantur bonos cum
malis in Sacramentorum christianorum communione
sine ulla sua labe mansisse, et usque ad tempus Caeciliani
perseverasse Ecclesiam Christi, non sine ullis
hominibus malis, tanquam in horreo jam reconditam,
sed adhuc commixta palea tanquam in area constitutam.
Sic ergo et deinceps potuit permanere, sicut
et permanet, donec ultimo judicii die ventilata mundetur.
</p>
          <p>CAPUT XV.--25. Quid igitur sibi vult tantus furor
separationis istorum ab unitate corporis Christi,
quae, sicut prophetatum legitur, implerique jam cernitur,
toto orbe terrarum atque in omnibus gentibus
dilatatur. Hic certe, sicut scriptum est, <hi>Filius malus
ipse se justum dicit; exitum autem suum non abluit <note>(Prov. XXIV, sec. LXX)</note>
            </hi>;
hoc est, non excusat, non
diluit, non defendit quod furore schismatico in haereticam
<pb n="0609"/>
pestem de domo Dei exire non timuit: quia
si vere justus esset, sicut apostolus Paulus cum fratribus
falsis, de quibus in suis Epistolis ingemit, et
sicut Cyprianus cum eis, quos sine Baptismo suis
peccatis praeteritis plenos aestimabat, et admitti ad
Ecclesiam ab Stephano sciebat; ita in Ecclesia Christi,
cum eis quos injustos vel noverat, vel putabat sine
ulla sui commaculatione persisteret, nec bonos propter
malos desereret, sed malos propter bonos potius
toleraret, tanquam granum cum palea pondere charitatis
trituram ferens, non tanquam levissimus pulvis
ante ventilationem flatibus cedens. Eo quippe
modo etiam cum iniquis, quos necesse est usque ad
littus retia ista contineant, in unitate catholica perseverans,
non tamen cum fure concurreret, nec peccatis
communicaret alienis, nec cujusquam immunditiae
 contrectatione macularetur, nec pollueretur
tangendo pollutum, nec cujusquam fermento corrumperetur.
Haec enim fiunt consensione peccatorum, qua
per feminam serpens hominem primum etiam in paradisi
felicitate decepit; non communione Sacramentorum,
in qua condiscipulos Judas mundos immundus
contaminare non potuit. A malis autem, cum
quibus Sacramenta Dei communicant, etiam nunc in
area, nondum in horreo, jam tamen boni discedunt,
et separantur morum dissimilitudine, non corporum
segregatione; aliter vivendo, non ad alia conventicula
veniendo: sic nec cum malis unum fiunt, nec
ab Ecclesiae unitate discedunt.</p>
        </div3>
<div3>
          <head>26.</head>
          <p>
 Quid ergo nobis nescio quorum traditorum
crimen exaggerant, quos tamen nec ipsos unquam
convincere potuerunt? Sed si eos contra istorum calumnias
defendamus, quorumdam hominum causam
videbimur agere, non Ecclesiae. Prorsus quicumque
et ubicumque traditores fuerunt, et non tantum traditorum
peccatum, sed ipsorum etiam qui tradere
compellebant, et omnium omnino facinorosorum,
flagitiosorum, sacrilegorum, admittebat Stephanus
in Ecclesiam secundum istos: quia si Baptismum non
habebant, omnia peccata quaecumque gravia et horrenda
commiserant, in eis erant, et reos illos sine
ulla remissione retinebant. Tales admittebat Stephanus,
cum talibus erat in unitate catholica Cyprianus;
nec tamen periit, sed perseveravit Ecclesia. Non igitur
quemquam in ejus unitate maculant aliena peccata.
Frustra <hi>filius malus</hi> a familia patris exire properavit,
frustra <hi>se justum dicit; exitum autem suum
non abluit.</hi> An forte dicturi sunt, eos quos Stephanus
admittebat, ipsius unitatis participatione mundatos,
quoniam charitas cooperit multitudinem peccatorum <note>(I Petr. IV, 8)</note>?
Utinam dicant: hoc enim et nos dicimus,
quando eos ad unitatem vel urgemus ut redeant,
vel monemus. Hoc autem pacto jam etiam
nulla inter nos Baptismi quaestio remanebit. Si enim
apud haereticos baptizati, cum ad Ecclesiam veniunt,
unitatis ipsius charitate mundantur, profecto sine
causa rebaptizantur.
</p>
          <p>
            <pb n="0610"/>CAPUT XVI.--27. Vides itaque in hoc sermone,
cui me respondere voluisti, quam multa dixerit ille
pro nobis. Quid ergo jam opus est ut episcoporum
Romanae Ecclesiae, quos incredibilibus calumniis insectatus
est, objecta ab eo crimina diluamus? Marcellinus,
et presbyteri ejus Melchiades, Marcellus, et
Silvester, traditionis codicum divinorum, et thurificationis
ab eo crimine arguuntur: sed numquid ideo
etiam convincuntur, aut convicti aliqua documentorum
firmitate monstrantur? Ipse sceleratos et sacrilegos
fuisse dicit; ego innocentes fuisse respondeo.
Quid laborem probare defensionem meam, cum ille
nec tenuiter probare conatus sit accusationem suam?
Si est ulla humanitas in rebus humanis, puto nos justius
posse reprehendi, si ignotos homines, quos criminantur
inimici, nec eorum crimen ulla testificatione
demonstrant, nocentes potius quam innocentes
crediderimus. Quia si forte se aliter veritas habet,
ipsi certe humanitati debitum redditur, cum homo
de homine nihil mali temere suspicatur, nec cuiquam
criminanti facile credit, quando sine teste ac sine ullo
documento crimen objiciens, maledicus potius conviciator,
quam veridicus accusator exstiterit.</p>
        </div3>
<div3>
          <head>28.</head>
          <p>
 Huc accedit, quia Melchiade tunc episcopo
Romanae Ecclesiae praesidente, ex praecepto Constantini
imperatoris, ad quem totam illam causam accusatores
episcopi Carthaginensis Ecclesiae Caeciliani
per Anulinum proconsulem detulerunt, idem Caecilianus
innocens pronuntiatus est. De quo judicio cum
majores istorum importunissima pervicacia memorato
Imperatori quererentur, quod non plene nec recte
fuerit examinatum atque depromptum, nihil de Melchiadis
traditione vel thurificatione dixerunt. Ad cujus
audientiam nec venire utique debuerunt, hoc potius
ante suggerentes Imperatori, aut ut suggereretur instantes,
quod apud traditorem codicum divinorum et
idolorum sacrificiis inquinatum causam suam agere
non deberent. Cum hoc ergo nec ante suggesserint,
nec posteaquam contra eos pro Caeciliano judicatum
est, saltem victi et irati objiciendum putarint, quid
nunc inanes tam sero connectunt calumnias, quasi et
innocentia Caeciliani, Melchiadis judicis decoloratione
fuscetur, et ipsa Romana Ecclesia, ubi nec damnare
quemquam suo qualicumque judicio potuerunt, nec
aliquem suorum velut in locum subrogare damnati,
contra quam paucissimis Afris partis suae primo interventores
 adventitios furtim longeque mittebant,
quos istum nominatim commemorare non puduit,
donec deceptae plebeculae quasi proprios episcopos
ordinarent? Nempe episcopum Abtungensem Felicem
post Caeciliani purgationem apud Imperatorem
accusaverunt, quod ipse esset manifestissimus traditor,
et ideo Caecilianus episcopus esse non posset,
quod ab illo traditore fuerit ordinatus. Tunc Constantinus
nec huic eorum acccusationi negavit locum,
<pb n="0611"/>
quamvis eos in Caeciliani fictis criminibus calumniosos
fuisset expertus; et ideo praecepit ut causa Felicis
discuteretur. In Africa discussa est a proconsule
Aeliano. Felix quoque innocens declaratus est.
Exstant gesta proconsularia: qui voluerit, sumat
et legat. Hoc autem non solum ad innocentiae Caeciliani
demonstrandae cumulum pertinet, ipsiusque Felicis
evidentissimam purgationem, atque illorum calumnias
declarandas, qui eum fontem omnium malorum
in concilio suo dixerant; verum etiam ad cogitandam
Melchiadis ab eorum criminationibus purissimam
vitam. Nisi forte quisquam tam sit insipiens,
ut credat eos, cum Felici non pepercerint, a quo
Caecilianus fuerat ordinatus, Melchiadi parcere potuisse,
a quo fuerat absolutus, si illius episcopi vitam,
quamvis nullum vulnus conscientiae peremisset, saltem
qualiscumque fama culpasset. An vero quod de
foro Abtungensium fictum fuerat, ab istis accusaretur;
et quod in Capitolio Romanorum factum fuerat,
taceretur?</p>
        </div3>
<div3>
          <head>29.</head>
          <p>
 De Mensurio autem quid respondeam, cum ejus
tempore usque ad obitus diem plebs unitatis nulla
conscissa est; ipsaeque litterae Secundi Tigisitani,
quibus reprehensus asseritur, eos ad se invicem pacifice
scripsisse confirmant, atque in collegii societate
mansisse? Jam vero quod etiam de Cirtensi Ecclesia
dicere voluit, et episcopos ibi catholicos maledictis
insectatus est quibus voluit; quid aliud egit,
nisi ut vituperando sanctos etiam nostrorum temporum
viros, nobisque optime cognitos, satis ostenderet
quid etiam de ignotis, quibus similiter maledicit,
sentire debeamus? Proinde, si Profuturus ante paucissimos
annos defunctus, et Fortunatus qui in corpore
adhuc est, atque illi successit episcopo, quomodo
Manichaei fuerunt, sic fuerunt et illi traditores,
quos longe a nostris temporibus ignotissimos accusare
non cessant, etiam illorum nobis pura ab istorum
probris vita notissima est.</p>
        </div3>
<div3>
          <head>30.</head>
          <p>
 Non sane parva est parumque gloriosa consolatio
cujuscumque nostrum, si ab inimicis Ecclesiae
cum ipsa Ecclesia criminamur: ejus tamen defensio
non in eorum hominum defensione consistit, quos
isti nominatim falsis criminationibus appetunt. Prorsus
qualescumque fuerint Marcellinus, Marcellus,
Silvester, Melchiades, Mensurius, Caecilianus, atque
alii quibus objiciunt pro sua dissensione quod volunt,
nihil praejudicat Ecclesiae catholicae toto terrarum
orbe diffusae: nullo modo eorum innocentia coronamur,
nullo modo eorum iniquitate damnamur. Si boni
fuerunt, in areae catholicae tritura tanquam grana
mundati sunt: si mali fuerunt, in areae catholicae
tritura tanquam stipulae comminuti sunt. Intra istam
aream boni et mali esse possunt; extra eam boni esse
non possunt. Quisquis ab hac unitate vento superbiae
tanquam sola palea separatur, areae dominicae propter
<pb n="0612"/>
commixtam paleam quid calumniatur?
</p>
          <p>CAPUT XVII.--31. Nos quoque dicimus, nec
tantum dicimus, verum etiam litterarum monimentis
ecclesiasticis et publicis comprobamus, Secundum
Tigisitanum, cujus congregato concilio Caecilianum
dicunt esse damnatum, confessis traditoribus, ne
schisma fieret, pacem dedisse, cum et eidem ipsi a
Purpurio Limatensi crimen traditionis fuisset objectum.
Dicimus victorem Rusiccadiensem, Donatum
Calamensem, Donatum Masculitanum, Marinum ab
Aquis-Tibilitanis, Silvanum Cirtensem fuisse traditores,
eosdemque quasi traditorum severissimos damnatores.
Hoc probamus et ecclesiasticis, et municipalibus,
et judicialibus gestis. Sed nec ideo traditores
sunt omnes in parte Donati, quia in ea isti
fuerunt; nec ideo est innocens pars Donati, si isti
innocentes a traditionis iniquitate monstrentur. Melius
enim audimus sanctam Scripturam, quam vel cuiquam
calumniamur de peccatis alienis, vel cujusquam
similem calumniam formidamus. <hi>Anima</hi> enim <hi>quae
peccat, ipsa morietur <note>(Ezech. XVIII, 4)</note>
            </hi>: et, <hi>Unusquisque
proprium onus portabit <note>(Galat. VI, 5)</note>
            </hi>: et, <hi>Qui
manducat et bibit indigne,</hi> non alteri, sed <hi>sibi judicium
manducat et bibit <note>(I Cor. XI, 29)</note>
            </hi>. Et sinuntur utraque
crescere usque ad messem, ne, cum ante tempus
colliguntur zizania, eradicetur simul et triticum <note>(Matth. XIII, 29, 30)</note>:
et commixti optimis pascuis
haedi agnique pascuntur, donec a pastore, qui errare
non potest, segregentur <note>(Id. XXV, 32, 33)</note>: et ex
omni genere piscium retia complentur unitatis, donec
ad judicium littoris perducantur <note>(Id. XIII, 47, 48)</note>.
Nisi quod isti sua perversa falsaque sententia sibi praejudicant,
qui propter aliena peccata juste se dicunt
ab orbis christiani communione separatos: per hanc
enim absurdam insanamque opinionem ipsi faciunt,
ut eis quorumdam suorum peccata omnibus imputentur.
Quod si justum arbitrantur, rei sunt omnes cujuslibet
apud se in uno homine inventi manifestissimi
criminis: si autem hoc, sicut injustum est, injustum
esse cognoscunt, rei sunt omnes iniquissimae separationis.</p>
<p>CAPUT XVIII.--32. Jam vero quoniam in hoc
sermone de unico magis Baptismo quaestio est, ut
unde coepta est nostra disputatio concludatur, sicut in
ipsa unitate dominicae areae, nec propter bonos laudandi
sunt mali, nec propter malos deserendi sunt boni:
sic in uno homine nec propter illud quod in eo integrum
est, ejus est accipienda perversitas; nec propter
illud quod in eo perversum est, negari debet ejus integritas:
quia et in Judaeorum iniquitate detinetur veritas
resurrectionis mortuorum; et in Gentilium iniquitate
detinetur veritas unius Dei, qui condidit mundum:
et in eorum iniquitate, qui cum Christo quia non colligunt,
spargunt, detinetur veritas qua in ejus nomine
<pb n="0613"/>
pellunt spiritum immundum; et in templorum
sacrilegorum iniquitate inventa est veritas, qua colebant
ignotum Deum; et in daemonum iniquitate inventa
<pb n="0614"/>
est veritas, qua confessi sunt Christum. Sic
et in haereticorum iniquitate inventa veritas non
neganda est, qua detinetur Baptismi sacramentum.</p>
<p>
            <pb n="0613"/>Non exstat liber de Maximianistis contra Donatistas, qui post opus de Unico Baptismo collocatur in Retractationum
libro 2, cap. 35.
</p>
</div3>
      </div1>
</body>
  </text>
</TEI>
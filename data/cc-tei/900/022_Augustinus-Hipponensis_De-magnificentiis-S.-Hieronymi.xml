<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De magnificentiis S. Hieronymi</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1845</date>
              </publicationStmt>
          <seriesStmt>
           <title>Patrologia Latina, vol. 22</title>
           <idno>AugHip.DeMaSHi</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De magnificentiis S. Hieronymi</head>

<p>Gloriosissimi Christianae fidei athletae, sanctae matris
Ecclesiae lapidis angularis, in quo admodum firmata
consistit: nunc vero in coelesti gloria sideris
radiantis, olim Hieronymi presbyteri laudes, venerabilis
pater Cyrille, silendumne putas, aut lingua balbutiensis
pueri, ut virum pollutum labiis me locuturum
fore reris? Coeli enarrant gloriam Dei, et
omnia quae fecit Dominus, eum in Sanctis suis laudant.
Silere debet rationalis creatura a laude Dei,
irrationabili non silente? Taceam, an loquar? cum
si taceam lapidibus jubetur clamare. Certe loquar,
non tacebo totis nisibus eximium Hieronymum laudare.
Qui quamvis indignus et insufficiens laudator
existam, cum non sit pulchra in ore peccatoris laus,
<pb n="0282"/>
tamen ab ejus laudibus minime cessabo. Firmetur
itaque manus nostra, et lingua nostra palato non adhaereat,
quoniam certe magnus est iste vir sanctissimus,
mirabilis et metuendus super omnes qui in
circuitu nostro sunt. Magnus certe in vitae excellentissimae
sanctitate: magnus in sapientiae ineffabilis
profunditate, magnus in majoris nunc gloriae quantitate.
Mirabilis in prodigiis insuetis. Metuendus ob
sibi a Domino traditam potestatem. Quam itaque magnus
sit iste gloriosissimus Hieronymus in vitae excellentissimae
sanctitate, quomodo patefaceret mea
lingua, cum praecipue cunctorum non sufficerent
mortalium linguae, ut ejus excellentiam explicarent?
Liceat ergo dici: alter hic Elias, alter hic Samuel,
alter hic Joannes Baptista, vitae excellentissimae sanctitate.
Elias et Joannes Eremitae, magnis ciborum et
vestium asperitatibus carnem maceraverunt. Non
minoris vitae Hieronymus gloriosissimus Eremita,
idem per quadriennium in eremo, ferarum tantum
socius perstitit. Quinquaginta annis (ut venerabilis
Eusebii litterae, quas pridie recepi, plenius fatebantur,
et ut me certius tu idem nosti) vinum et siceram aliqualiter
non gustavit. Ab omni carnium, et etiam
piscium esu, ita se abstinuit, quod vix ea nominare
volebat. Coctum quidem non nisi in ultima aegritudine
bis comedit. Cilicino sacco carnem veluti Aethiopis
macerans, desuper panno vilissimo se tegebat.
Stratum aliud nisi terram nunquam scivit. Non nisi
semel fructibus, aut herbarum foliis sive radicibus
pastus in die: post vesperas se orationibus praebens,
deinceps usque secundam noctis horam quotidie vigilabat.
Postmodum vero somno fessus in terra dormiens,
usque ad mediam noctem quiescebat. Qua
quidem continue surgens hora, lectionibus et Scripturis
sanctissimis (quibus tota radiat Ecclesia uti
lapidibus pretiosis) intentus, usque ad esus horam
<pb n="0283"/>
perdurabat. Ita levissima flebat peccata, ut quis eum
aestimasset hominem interemisse. Ter in die continue
carnem diris verberibus flagellavit, ita ut ex ejus
corpore rivuli sanguinis effluebant. Quin verbum
otiosum aliquod ut pestem maximam fugiebat. Sibi
otium nullum erat: semper aut sacris lectionibus,
aut scribendo, aut docendo cunctos, exercitabatur.
Quid plura loquar? Si Sanctorum singulorum perquirerem
vitas, eo (ut puto) majorem neminem invenirem.
Sed quia superius Samuelem nominavimus,
fuisse hunc Samuelem ostendamus. Hic certe ille
Samuel, qui de vanis litterarum studiis verberibus
evocatus, sacrae Scripturae ministerio deputatur: in
cujus vultus lumine divina gratia influente, utriusque
Testamenti lumen vidimus: et in cujus brachii fortitudine
haereticorum pars maxima est dispersa. Hic
certe gloria virtutis nostrae transferens utrumque
Testamentum ex Hebraeorum lingua in Graecam pariter
et Latinam: disponensque ipsum posteris in
aeternum, declarans aenigmata et obscura dubia et
nodosa, praeparans officiorum seriem cunctis Ecclesiae
ministris, totam pene Ecclesiam aedificavit. Unde
bene magnus apparet in sapientiae ineffabilis profunditate.
Liberales autem scientias ita perfecte scivit,
quod relatione omnium nullus sibi similis apparet
adhuc. De Scripturis vero sacris, uti multarum suarum
Epistolarum, quas ad me direxit, experientia
didici, aequalem sibi neminem unquam novimus. Hebraicorum,
Graecorum, Chaldaeorum, Persarum, et
Medorum, Arabicorum, et pene omnium nationum
linguas et litteras, tanquam si fuisset in eisdem natus
et educatus, scivit. Quid plura dicam? Quae Hieronymus
ignoravit in natura humana, nullus hominum
unquam scivit. Non me ista, venerabilis pater, existimes
dicere, ut putem te Hieronymi et vitam et virtutes
pejus me scire, cum sibi socius exstiteris multo
tempore. Sed testor Deum, quoniam ob tam ineffabilis
viri sanctitatem, si voluissem tacere, non potuissem.
Confitentur mirabilia et sanctitatem suam et ipsi
coeli, in quibus magnus, majoris gloriae quantitate,
quam multi Sanctorum, habitat sine fine. Nulli itaque
dubium est, et intra Patris mansiones ipsum unam ex
majoribus et sublimioribus sedibus obtinere. Cum
enim homo secundum opera praemietur, et iste perfectioris
pene vitae exstiterit, clare patet ipsum unum
de majoribus et sublimioribus coelestis Jerusalem civibus
fore. Quod ut a nobis plenius et certius credatur
in mundo, prae cunctis, quorum nostra recordatur
aetas, valde mirabilis apparet prodigiis insuetis et miraculis
infinitis: quorum mihi aliqua venerabilis Eusebius
suis litteris declaravit. De caeteris vero prodigiis
quae mirabiliter fiunt quotidie, ut continue intelligo
relatibus plurimorum, avidus peraudire, tibi ipsi,
pater carissime, supplico, ut mihi in brevi volumine
quaecumque poteris vera et utilia miracula collecta,
quam citius facultas aderit, ejusdem Hieronymi sanctissimi
devotione transmittere non deneges. Sed ut
multa merita Hieronymi sanctissimi non lateant, quid
erga me, divina annuente clementia, in ipso sui obitus
<pb n="0284"/>
die acciderit, enarrabo. Eodem namque die et
hora, qua exutus putredinis et immunditiae carnis
toga Hieronymus sanctissimus, vestimentum perpetuae
immortalitatis, inaestimabilis laetitiae et gloriae induit,
dum Hippone in cellula mea quiescens, avide
cogitarem qualis inesset animabus Beatorum, qui cum
Christo gaudent, gloriae et laetitiarum quantitas, cupiens
inde ex hac materia brevem componere Tractatum,
precibus compulsus nostri Severi, quondam venerabilis
Martini Turonensis Episcopi discipuli,
charta, calamo, pugillarique in manibus susceptis,
brevem vellem scribere Epistolam sanctissimo Hieronymo
destinandam: ut quicquid ex hoc sentiret,
responderet (sciebam enim in tam difficili quaestione
a nullo viventium me posse doceri evidentius) cumque
jam scribens salutationis exordium Hieronymo
praenotarem, ineffabile subito lumen nostris invisum
temporibus nostrisque minime linguis declarandum,
cum ineffabili inauditaque odorum omnium fragrantia,
cellulam in qua stabam, intravit hora completorii.
Quo a me viso, stupore admirationeque commotus,
animi et membrorum virtutes repente amisi.
Nesciebam enim tunc quod dextera mirabilis Dei
exaltasset servum suum, notas faciens in populis
virtutes suas. Nesciebam etenim quod Deus antiquae
miserationis, servum suum fidelem a carnis immunditiis
dissolvisset, et tam sublimem ei in coelo sedem
praeparasset. Nesciebam certe investigabiles vias Domini.
Nesciebam thesauros infinitae Dei sapientiae et
scientiae: secreta et occulta Dei judicia non agnoscebam;
quoniam quos vult, facit sua ineffabili sapientia
ad sui agnitionem venire. Quos autem praedestinat, vocat,
justificat, et beatificat, prout discernit convenire.
Itaque quia talem oculi mei nunquam perspexerant
lucem, talem olfactus meus odorem non senserat:
tam novis, tam inauditis miris obstupebam. Inter
haec autem meis in me perstrepentibus cogitationibus
quid hoc esset, de luce haec dicens verba, vox
emicuit: <hi>Augustine, quid quaeris? Putasne brevi immittere
vasculo mare totum, brevi includere pugillo terrarum
orbem: coelum firmare ne usitatos exerceat
motus? Quae oculus nullus hominum videre potuit,
tuus videbit? Quae auris nulla per sonum hausit, audiet
tua? Quae cor humanum nullatenus intellexit, nec etiam
cogitavit, existimas te posse intelligere? Infinitae rei
quis erit finis? Immensa, qua mensura metieris?
Potius totum mare in arctissimo clauderetur vasculo:
potius terrarum orbem parvulus teneret pugillus, potius
coelum a motu continuo desisteret, quam gaudiorum et
gloriae quibus Beatorum animae sine fine potiuntur, minorem
intelligeres particulam, nisi, uti ego, experientia
docereris. Discurre adhuc brevis temporis spatium:
impossibilia facere non coneris, donec tuus impleatur
vitae cursus. Hic non quaeras, quae non alibi, nisi quo
tam feliciter propero, inveniri possunt. Hic satage talia
exercere opera, ut postmodum ibi quae aliqualiter hic
intelligere cupis, totaliter in aeternum habeas: inde
qui intrant, nullatenus exeunt.</hi> Ad haec ego pavore
stupens, admiratione tam invisa pene amens, omni
<pb n="0285"/>
quasi vigore carens, his verbis aliqualem sumens
audaciam, tremebunda voce dixi: Fas utinam mihi
foret, qui tam felix es, tam gloriosus, honorifice ad
illa properans gaudia: qui tam dulcia eloquia gutturi
meo faris, non ambigere. At ille, inquit, <hi>Nomen
meum quaeris? Hieronymi illius presbyteri, cui transmittendam
Epistolam jam scribens cepisti, sum anima,
quae in hac hora in Bethleem Juda carnis onere deposito,
Christo, omnique coelesti comitata cohorte, omni
decorata pulchritudine, omni illustrata splendore, illo
induta immortalitatis deaurato vestimento, circumamicta
omnium bonorum et gaudiorum varietate, terrenorum
omnium triumphatrix, omni diademate coronata,
et omni beatitudine et felicitate vallata, tam gloriose,
tamque ineffabiliter pergo ad regna coelorum, sine fine
mansura. Jam nullum etenim deinceps exspecto gloriae
defectum, sed augmentum, quando iterum jungar corpori
glorificando, et non morituro, sed gloriam quam
nunc sola habeo, cum illo habitura: in illa scilicet
universae rationis die.</hi> Tunc ego amplius animi in me
collectis viribus prae gaudio a lacrymis non cessans,
sic respondi: Utinam, virorum eximie, tui mererer
fieri pedissequus. Sed quaeso tui servuli quanquam
vilissimi, quem dilexisti in mundo nimia caritatis
affectione, recorderis: ut tuis interventionibus a
peccatis emunder, tua gubernatione recto calle,
inoffenso pede procedam, tuis defensionibus assiduis,
ab inimicis mihi continue insidiantibus protegar,
tuoque sancto ductu salutis attingam portum. Placeret
utinam voluntati tuae aliqua mihi interroganti
respondere. At illa: <hi>Quod optas, dicito: me omni
tuae voluntati responsuram sciens.</hi> Vellem (inquam)
intelligere, utrum Beatorum animae quaedam velle
possint, quae obtinere nequeant. At illa: <hi>Unum,
Augustine, noveris, quod Sanctorum animae ita in illa
aeterna gloria in Deo sunt solidatae et firmatae, quod
nulla sibi inest alia voluntas, nisi Dei: quod nil velle
aliud possunt, nisi quae Deus vult: ideo quae volunt,
obtinere possunt. Etenim quaecumque volunt, Deus et
vult et adimplet. Nemo quippe nostrum suis fraudatur
desideriis: quia nil praeter Deum aliquis nostrum
optat. Quoniam vero semper, ut volumus, Deum habemus:
nostra semper desideria sunt plenissime adimpleta.</hi> 
Longa quidem, pater carissime Cyrille, verborum
texeretur series, si omnia quae mihi gloriosa illa
anima perscrutanti patefecit, scriberem in hac brevitatis
Epistola. Spero enim quod Bethleem ad tantas
reliquias visitandum veniam non post multos
annorum circulos, ubi tunc quae audivi, et in scriptis
tradidi, videbo perspicaciter. Pluribus itaque
horis illa gloriosissima anima ibidem mecum manens,
Trinitatis sanctissimae Unitatem, et Unitatis
Trinitatem, Filii a Patre generationem, Spiritus Sancti
a Patre et Filio processionem, angelicas hierarchias
et ordines, et eorumdem beatorum spirituum
mysteria, beatarum etiam animarum felicitates: et
alia utilia et gravia humanis intellectibus, quam subtiliter,
quam evidenter, quam mirabiliter mihi patefecerit
avido, si omnium hominum linguis loquerer,
<pb n="0286"/>
non explicarem sermone. Deinde a meis oculis lux
illa disparuit: sed multis postmodum diebus ineffabilis
odorum suavitas remansit: Quam mirabilis
ergo iste est, faciens tot mirabilia, tot et tanta insueta
hominibus prodigia? Ad ipsum ergo ore nostro
clamemus, et exsultemus: demusque gloriam laudi
ejus, quoniam certe dignus est omni laude, nec sumus
sufficientes eum laudare. Introivit enim in domum
Domini candidus et pulcherrimus: ubi sine
dubio de sublimioribus et praeclarioribus gloriae sedem
obtinet. Quod ut iterum clarius veritatis lumen
pateat, pluribus testibus quam uno censui, quod supradictus
noster Severus, vir doctrina et sapientia
pollens, cum tribus aliis in ipso die et hora obitus
Hieronymi in Turonensi civitate viderit, meae addere
visioni: de quo quidem solummodo ipsemet pridie
ad me veniens, fuit testis. Volens itaque Deus, ut
sublimis Hieronymi gloria mundum non lateret: veluti
sanctitas sublimis, et pene cunctorum viventium
excellentissima, non latebat, ne illi quos sanctitatis
illius delectabat sequi vestigia, habiturum praemium
ignorantes, aliquando a sanctitatis deviarent tramite,
et ut etiam alii sibi tot et tanta elargiri cernentes
praemia, illius sanctitatis et virtutis inhaererent vestigiis,
minuit enim laborem ponderis, praemiorum
spes: die et hora qua idem gloriosus Hieronymus
feliciter exspiravit, elargiendam sibi gloriam, Severo
et tribus aliis cum eo stantibus, taliter declaravit.
Hora completorii die illo in domo sua Severus cum
tribus viris Catholicis, quorum duo monasterii quondam
venerabilis Martini erant monachi, in divinis
legens locutionibus, in coelo, in aethere, terraque
cantuum suavissimorum, inauditorum, ineffabilium
et incredibilium infinitas repente audivit voces, et
organorum, tympanorum, et psalteriorum, et totius
symphoniae et instrumentorum sonos, quibus coelum
et terra et omnia (ut sibi videbatur) undique resonabant,
quorum suavitatibus eorum animae pene a
corporibus exhalabant. Stupefacti illico omnes illi
elevantes oculos, coelum totum, aethera et omnia quae
eorum continentur ambitu, quadam viderunt luce
septies solis luce praeclariore clarescere: ex qua
omnia odorum aromata erumpebant. Haec illi tam
miranda cernentes, Deum exorarunt precibus, ut eos
cur talia fierent, non lateret. Quibus vox de coelo
veniens, ista dixit: <hi>Nulla vos moveat admiratio: nil
vobis videatur admirabile, si talia et videtis et auditis:
hodie enim regum rex, et Dominus dominantium, Christus
Dominus, exeunti de hoc nequam saeculo, animae
gloriosissimi Hieronymi presbyteri in Bethleem Judae
commorantis, totus festivus obviam venit: ut eam prae
caeteris tanto honorificentius, tanto excellentius, et
sublimius ad sua introducat regna, quanto prae caeteris
sublimioris et sanctioris vitae meritis fulget. Hodie omnium
Angelorum ordines exsultantes et talibus vocibus
alternatim concinentes, suum sociantur Dominum:
hodie omnium Patriarcharum et Prophetarum coetus,
hodie Apostolorum et Discipulorum chorus, nodie omnes
sancti Martyres, hodie Confessores, hodie gloriosa
<pb n="0287"/>
Dei Genitrix sanctis omnibus comitata virginibus, hodie
omnium Beatorum animae laetabundae et festivae suo
occurrunt compatriotae et civi.</hi> His auditis, vox siluit:
sed tamen lux et cantus et odor per horam postmodum
perdurantes cessaverunt. Itaque liquido patet
ipsum de sublimioribus et majoribus civibus fore,
quo et magnus et mirabilis est, et metuendus super
pene omnes Sanctos ob sibi traditam potestatem.
Nulli sit dubium, ita prae caeteris quae vult, posse
ipsum assequi: sicut prae caeteris sua voluntas divinae
magis cohaeret. Nullos vero me tantae audaciae
putet, ut fatear ipsum Joanne Baptista, quo (testante
ipso Salvatore) nullus major surrexit: Petro et Paulo,
et caeteris duodecim Apostolorum, qui ab ipso Christo
electi et sanctificati sunt, praestare gloria. Sed
tamen et si prohibeat ratio ipsum illis majorem obtinere
gloriam in coeli regno, aliquem audere dicere:
tamen nullas video rationes, cur sit nefas dicere,
aequalem illis in gloria Hieronymum fore, dummodo
illis in vitae sanctitate discors non fuerit: cum non
sit personarum acceptor Deus, sed singulorum merita
decernens, et reddens unicuique quod meruit.
At si cuiquam videatur minorem Joanne et Apostolis
Hieronymum gloriam obtinere, parum videatur minorem
ipsum obtinere: cum, et si illius sanctitatis
merita, illius laboris gravia, illius scripturae et verissimae
Translationis utriusque Testamenti, Officiorumque
ordinationis fructus, non solum praesentibus,
sed etiam futuris, perspicaciter cernat: paulominus
fore nil ipsum ab eisdem in gloria discordem: ut verum
testor Deum, puto judicabit. Porro ne aliquibus
deridendi laqueum injicere videar, dum Joanni et
Apostolis in sanctitate et gloria, aequalem esse Hieronymum
sanctissimum fateor: unum quod expletis
nondum diebus quatuor in visione vidi, enarrabo,
ut veritas non lateat, et ne quis me has laudes retexere
credat, vel amore carnali, quo homo a veritatis
cognitione maxime deviat, vel vesanae mentis
imperitia, vel alia quacumque causa. Sed
me hoc ambigant ab homine intellexisse minime:
sed per relationem quam Deus omnipotens, qui
suos exaltat Sanctos, et exaltando magnificat.
Quarta praeeunte nocte, mihi avide cogitanti, quid
laudis, quidve reverentiae debitae Hieronymo in brevi
retexerem Epistola, demonstravit hoc modo: Dum
itaque (ut dixi) disponens hanc Epistolam tibi scribere,
cogitarem aptam laudis materiam invenire:
hora adveniente noctis media, me somnus oppressit:
et ecce maxima mihi affuit angelorum multitudo, inter
quos fulgentes plus infinito sole duo erant viri ita
similes et uniformes, ut nulla in eis videretur differentia,
qua alter ab altero differre posset: nisi quod
tria serta ferebat alter in capite, ex auro et lapidibus
pretiosis: alter vero duo. Hi candidissimis induti
collobiis, undique auro gemmisque contextis, tantae
erant pulchritudinis, ut non valeat quispiam imaginari.
Accedentes itaque illi ambo prope me, sub silentio
paulisper steterunt. Deinde ille qui tria ferebat
serta, his me verbis fuit allocutus: <hi>Cogitas, Augustine,
<pb n="0288"/>
quid debeas laudis de Hieronymo in veritate proferre?
Et certe diu cogitans, nondum nosti: sed huc
ambo venimus, ut ejus tibi gloriam indicemus. Hic certe
meus socius quem vides, Hieronymus ipse est, qui sicut
aequalis mihi in vitae sanctitate fuit, ita per omnia in
gloria aequalis est. Et quae possum, et ipse potest, et
quae volo, et ipse vult, et sicuti Deum video, et ipse
videt, et cognoscit, et intelligit, in quo omnis nostra, et
Sanctorum omnium consistit gloriae beatitudo. Nec habet
majorem vel minorem gloriam alter ab altero Sanctorum,
nisi in quantum magis et minus divinam contemplatur
speciem, sive cognoscit. Sertum vero tertium
quod plus illo fero, aureola martyrii est, quo vitam
finivi corporis. Qui et si in mundo ob labores, paenitentias,
aerumnas, affictiones, verbera, contumelias, et hominum
opprobria et derisiones, et caetera valde gravia,
quae ita pacifice pertulit, ita gaudenter propter Deum, ut
in infirmitatibus exsultaret, et verus martyr exstiterit,
et praemia martyrii non amiserit: tamen quia gladio
vitam non finivit, aureolam, quae in signum datur martyrii,
non habet. Serta vero duo alia quae habemus,
aureolae sunt, quae solum virginibus et doctoribus dantur,
ut ab aliis discernantur.</hi> Ad haec (ut mihi videbatur)
respondi: Quis enim es, Domine mi? Et ille: <hi>Joannes,</hi> 
 inquit, <hi>Baptista sum, qui huc ad te descendi,
ut nuntiarem tibi Hieronymi gloriam: quatenus ipsam
gentibus nunties. Hoc enim noveris: quia honor et reverentia
quae singulis Sanctorum exhibetur, caeteris omnibus
exhibetur: ne pules ut aliqua sit in coelo invidia,
ut in mundo. Sicut enim in mundo quilibet hominum
caeteris praeesse potius vellet, quam subesse: ita in coelo
propter caritatem ineffabilem, qua se invicem diligunt
beatae animae, quilibet Sanctorum ita alterius gloria
gaudet, sicut sua. Quinetiam vellet quisque major, ut
quisque minor sibi esset aequalis et pene major: quia
ejus gloria esset sua: ita minor majoris gloria gaudet,
sicuti si eam haberet: nec vellet eam habere, ut ille non
haberet: imo potius de sua, si fas esset, impartiret.
Unde gloria singulorum, est gloria cunctorum: et gloria
cunctorum, est gloria singulorum.</hi> His dictis, societas
omnis illa discessit. Et expergefactus ita a somno,
tantos in me subito sensi caritatis ardores, quantos
in me nunquam senseram. Nam deinceps hactenus
nunquam aliqualis in me vel invidiae, vel superbiae,
sive arrogantiae fuit appetitus vel cogitatio. Testis
enim est Deus, qui omnia antequam fiant, novit,
quod inde tantus in me exstitit caritatis fervor, quod
plus alieno bono gaudeo, quam meo? plus affecto
omnibus subesse, quam praecesse. Haec idcirco dixerim,
non ut laudis acquiram famam, sed ut quis haec
non putet vana fuisse somnia, quibus saepe deluditur
mens nostra. Saepe enim Deus abscondita et maxima
per somnia reserat. Magnificemus ergo opera sua:
quoniam perfecta sunt, nec est in eis iniquitas. Sanctum
Domini Hieronymum, propter Deum, cum quo
regnat secure, magnificemus: quoniam in vita sua
magnifice fecit, in morte sua magnifica recepit. Quapropter
magnus est in medio nostri: et sanctus et
excelsus in vitae excellentissimae sanctitate. Magnus
<pb n="0289"/>
sanctus et excelsus, in sapientiae ineffabilis profunditate.
Magnus sanctus et praeexcelsus, in majoris nunc
gloriae quantitate. Mirabilis et laudabilis et gloriosus
in prodigiis invisis, inauditis et insuetis. Metuendus,
colendus, et venerandus, ob sibi traditam a Domino
potestatem, honorem, et gloriam sempiternam. Magnificemus
ergo, obsecro, eum, nec taceamus: quoniam
major est omni laude. Notas faciamus in populis
gloriae suae laudes. Non miretur homo si eum, quem
Deus magnificavit et coluit, laudamus. Non hominem
pigeat venerari, et colere quem Deus coluit et veneratus
est. Non putet quispiam Joanni et Apostolis in
gloria et sanctitate aequando Hieronymum, Joanni et
Apostolis exercere injuriam: quoniam illis praestare,
et gloria et sanctitate si possent, optarent. Gloria
enim et beatitudo ejus, eorum est gloria: et beatitudo
eorum est sua. Honor, laus, et reverentia a nobis
exhibita Hieronymo, eorum singulis exhibetur:
et quae illis sigillatim exhibetur, Hieronymo exhibetur.
Si ergo cupis Joannem Baptistam et Apostolos
venerari, simul venerare ipsum: quoniam illis per
omnia est aequalis. Secura igitur mente, omni depulsa
formidine, Joannem Baptistam Hieronymo aequalem
et non majorem: quoniam nullus major surrexit,
omni devotione et reverentia fateamur: quem si minorem
facimus, Joannis gloriae derogamus: et magis
injurias exercemus quam laudes. Hujus mei imperiti
sermonis opus, quanquam insufficienter, quanquam
vilissime, quanquam nihil, tamen devote et reverenter
a nobis expletum, ad te, venerabilis pater, puro
corde et magna animi devoti affectione dirigo: supplicans
ut ingenioli mei verbula, quae de meae imperitiae
pauperie in laudes eximii Hieronymi obtuli, non
deridendo, sed caritate debita aequanimiter tolerando
legas. Et quae minus debite dixi ad tanti viri laudes,
et meae imputes imperitiae, et Epistolae brevitati, et
ejus laudum immensae majestati. Quoniam certe si
omnium mortalium linguae solum ejus laudes promerent,
minus debito satis esset. Mei peccatoris, venerabilis
pater, esto memor: ut dum in illo steteris loco,
quo illud sacrum eximii Hieronymi cadaver quiescit,
ejus me interventionibus recommendes: quoniam
nullibi dubium est quod ea quae optat, idem Hieronymus
potest continuo obtinere. Non enim suo aliqualiter
defraudatur desiderio.
</p>
</div1>
</body>
  </text>
</TEI>
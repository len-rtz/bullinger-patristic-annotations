<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De mendacio</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DeMen</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De mendacio</head>

<p>In quo quid sit mendacium, et utrum aliquando admittendum sit, exemplis momentisque rationum in utramque partem
libratis disquiritur. Mendaciorum afferuntur octo genera, iisque discussis et omnino rejectis statuitur nunquam esse
mentiendum.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Materiae pertractandae difficultas.</hi> 
Magna quaestio est de mendacio, quae nos in
ipsis quotidianis actibus nostris saepe conturbat: ne
aut temere accusemus mendacium, quod non est mendacium;
aut arbitremur aliquando esse mentiendum,
honesto quodam et officioso ac misericordi mendacio.
Quam quaestionem tam sollicite pertractabimus,
ut quaeramus cum quaerentibus: utrum autem aliquantum
inveniamus, nihil nobis temere affirmantibus,
lectori bene attendenti satis indicabit ipsa tractatio:
latebrosa est enim nimis et quibusdam quasi
cavernosis anfractibus saepe intentionem quaerentis
eludit; ut modo velut elabatur e manibus quod inventum
erat, modo rursus appareat, et rursus absorbeatur.
Ad extremum tamen sententiam nostram velut
certior indago comprehendet. In qua si ullus error est,
cum ab omni errore veritas liberet, atque in omni
errore falsitas implicet; nunquam errari tutius existimo,
quam cum in amore nimio veritatis et rejectione
nimia falsitatis erratur. Qui enim severe reprehendunt,
hoc nimium dicunt esse: ipsa autem veritas
fortasse adhuc dicat, Nondum est satis. Sane quisquis
legis, nihil reprehendas, nisi cum totum legeris; atque
ita minus reprehendes. Eloquium noli quaerere:
multum enim de rebus laboravimus, et de celeritate
absolvendi tam necessarii quotidianae vitae operis;
unde aut tenuis, aut prope nulla fuit nobis cura verborum.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Joci non sunt mendacia.</hi> Exceptis
igitur jocis, quae nunquam sunt putata mendacia: habent
<pb n="0488"/>
enim evidentissimam ex pronuntiatione atque
ipso jocantis affectu significationem animi nequaquam
fallentis, etsi non vera enuntiantis: quo genere utrum
sit utendum perfectis animis, alia quaestio est, quam
modo enodandam non suscepimus: exceptis ergo jocis,
prius agendum est, ne mentiri existimetur qui
non mentitur.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 <hi>Quid sit mendacium. Ad mendacium
an in loquente voluntas fallendi requiratur vel sufficiat.</hi> 
Quapropter videndum est quid sit mendacium.
Non enim omnis qui falsum dicit mentitur, si credit
aut opinatur verum esse quod dicit. Inter credere
autem atque opinari hoc distat, quod aliquando ille
qui credit, sentit se ignorare quod credit, quamvis de
re quam se ignorare novit omnino non dubitet, si eam
firmissime credit; qui autem opinatur, putat se scire
quod nescit. Quisquis autem hoc enuntiat quod vel
creditum animo, vel opinatum tenet, etiamsi falsum
sit, non mentitur. Hoc enim debet enuntiationis suae
fidei, ut illud per eam proferat, quod animo tenet,
et sic habet ut profert. Nec ideo tamen sine vitio est,
quamvis non mentiatur, si aut non credenda credit,
aut quod ignorat nosse se putat, etiamsi verum sit:
incognitum enim habet pro cognito. Quapropter ille
mentitur, qui aliud habet in animo, et aliud verbis
vel quibuslibet significationibus enuntiat. Unde etiam
duplex cor dicitur esse mentientis, id est, duplex cogitatio:
una rei ejus quam veram esse vel scit vel putat,
et non profert; altera ejus rei quam pro ista profert
sciens falsam esse vel putans. Ex quo fit ut possit
<pb n="0489"/>
falsum dicere non mentiens, si putat ita esse ut dicit,
quamvis non ita sit; et ut possit verum dicere mentiens,
si putat falsum esse et pro vero enuntiat, quamvis
revera ita sit ut enuntiat. Ex animi enim sui sententia,
non ex rerum ipsarum veritate vel falsitate
mentiens aut non mentiens judicandus est. Potest itaque
ille qui falsum pro vero enuntiat, quod tamen verum
esse opinatur, errans dici et temerarius: mentiens
autem non recte dicitur; quia cor duplex cum
enuntiat non habet, nec fallere cupit, sed fallitur.
Culpa vero mentientis est, in enuntiando animo suo
fallendi cupiditas; sive fallat cum ei creditur falsum
enuntianti; sive non fallat, vel cum ei non creditur,
vel cum verum enuntiat voluntate fallendi, quod non
putat verum. Quod cum ei creditur, non utique fallit,
quamvis fallere voluerit: nisi hactenus fallit, quatenus
putatur ita etiam nosse vel putare ut enuntiat.</p>
          </div3>
<div3>
            <head>4.</head>
            <p>
 Quanquam subtilissime quaeratur utrum cum abest
voluntas fallendi, absit omnino mendacium.
</p>
          </div3>
        </div2>

<div2>
          <head>CAPUT IV.</head>
<p> <hi>Mentiri num aliquando prosit aut liceat.</hi> Quid enim si quisque falsum loquens, quod falsum
esse existimat, ideo tamen facit, quia putat sibi
non credi, ut eo modo falsa fide absterreat eum cui
loquitur, quem sentit sibi nolle credere? Hic enim
studio non fallendi mentitur, si mendacium est enuntiare
aliquid aliter quam scis esse vel putas: si autem
mendacium non est nisi cum aliquid enuntiatur voluntate
fallendi, non mentitur iste, qui propterea falsum
loquitur, quamvis noverit vel putet falsum esse
quod loquitur, ut ille cui loquitur non ei credendo
non fallatur, quia eum sibi non crediturum vel scit
vel putat. Unde si appareat fieri posse ut aliquis propterea
falsum dicat, ne fallatur ille cui dicitur; existit
aliud e contrario genus, propterea verum dicentis
ut fallat. Qui enim verum ideo loquitur, quia sentit
sibi non credi, ideo utique verum dicit ut fallat: scit
enim vel existimat propterea falsum putari posse
quod dicitur, quoniam ab ipso dicitur. Quamobrem
cum ideo verum dicit ut falsum putetur, ideo verum
dicit ut fallat. Quaerendum ergo est, quis potius mentiatur:
utrum ille qui falsum dicit ne fallat, an ille qui
verum dicit ut fallat; cum et ille sciat vel putet falsum
se dicere, et iste sciat vel putet verum se dicere.
Jam enim diximus eum qui nescit falsum esse quod
enuntiat, non mentiri, si hoc putat verum; eumque
potius mentiri, qui etiam verum enuntiat, cum falsum
putat: quia ex animi sui sententia judicandi sunt. De
illis itaque non parva quaestio est, quos proposuimus:
unum qui scit aut putat se falsum dicere, et ideo
dicit ne fallat; velut si aliquam viam noverit obsideri
a latronibus, et timens ne per illam pergat homo cujus
saluti prospicit, et eum scit sibi non credere, dicat
eam viam non habere latrones, ad hoc ut illac non
eat, dum ideo credit latrones ibi esse, quia ille dixit
non ibi esse, cui non credere statuit, mendacem putans:
alterum autem qui sciens aut putans verum esse
<pb n="0490"/>
quod dicit, ad hoc tamen dicit ut fallat; tanquam si
homini non sibi credenti dicat latrones in illa via esse
ubi revera eos esse cognovit, ut ille cui dicit per illam
viam magis pergat, atque ita in latrones incidat,
dum putat falsum esse quod ille dixerit. Quis ergo
istorum mentitur; ille qui elegit falsum dicere ne fallat,
an ille qui elegit verum dicere ut fallat? ille qui
falsum dicendo egit ut verum sequeretur cui dixit,
an iste qui verum dicendo egit ut falsum sequeretur
cui dixit? An forte ambo mentiti sunt; ille quia voluit
falsum dicere, iste quia voluit fallere? An potius neuter
eorum mentitus est; ille quia voluntatem habuit
non fallendi, et ille quia voluntatem habuit verum
dicendi? Non enim nunc agitur quis eorum peccaverit,
sed quis mentitus sit. Cito enim videtur ille peccasse,
qui verum dicendo egit ut homo incideret in
latrones: ille autem non peccasse, vel etiam bene fecisse,
qui falsum dicendo egit ut homo perniciem devitaret.
Sed possunt exempla ista converti, ut et ille
aliquid gravius eum pati velit quem falli non vult;
multi enim vera quaedam cognoscendo sibi intulerunt
perniciem, si talia fuerunt ut eos latere debuerint:
et iste aliquid commodi velit adipisci eum quem vult
falli; nonnulli enim qui sibi mortem intulissent, si
aliquid mali quod vere contigerat de charis suis cognovissent,
falsum putando sibi pepercerunt; atque
ita falli eis profuit, sicut aliis obfuit vera cognoscere.
Non ergo id agitur, quo animo consulendi aut nocendi,
vel ille falsum dixit ne falleret, vel iste verum
dixit ut falleret: sed exceptis commodis aut incommodis
eorum quibus locuti sunt, quantum ad ipsam
veritatem falsitatemque attinet, quaeritur quis eorum,
an uterque, neuterve mentitus sit. Si enim mendacium
est enuntiatio cum voluntate falsum enuntiandi,
ille potius mentitus est qui falsum dicere voluit, et
dixit quod voluit, quamvis ne falleret dixerit: si autem
mendacium est quaelibet enuntiatio cum voluntate
fallendi, non ille, sed iste mentitus est, qui etiam verum
dicendo fallere voluit: quod si mendacium est
enuntiatio cum voluntate alicujus falsitatis, ambo
mentiti sunt; quia et ille suam enuntiationem falsam
esse voluit, et iste de vera sua falsum credi voluit:
porro si mendacium est enuntiatio falsum enuntiare volentis
ut fallat, neuter mentitus est; quia et ille habuit
voluntatem falsum dicendo verum persuadere, et iste,
ut falsum persuaderet, verum dicere. Aberit igitur
omnis temeritas atque omne mendacium, si id quod
verum credendumve cognovimus, cum opus est enuntiamus,
et id volumus persuadere quod enuntiamus.
Si autem vel quod falsum est verum putantes, vel
quod incognitum est nobis pro cognito habentes,
vel quod credendum non est credentes, vel cum id
non opus est enuntiantes, tamen non aliud quam id
quod enuntiamus persuadere conamur: non abest
quidem temeritatis error, sed abest omne mendacium.
Nulla enim definitionum illarum timenda est,
cum bene sibi conscius est animus, hoc se enuntiare
<pb n="0491"/>
quod verum esse aut novit, aut opinatur, aut credit,
neque velle aliquid, nisi quod enuntiat, persuadere.</p>
<div3>
            <head>5.</head>
            <p>
 Sed utrum sit utile aliquando mendacium, multo
major magisque necessaria quaestio est. Utrum ergo
mentiatur quisquis fallendi non habet voluntatem, vel
etiam id agit ne fallatur cui aliquid enuntiat, quamvis
enuntiationem ipsam falsam habere voluerit, quia
ideo voluit ut verum persuaderet; et utrum mentiatur
quisquis etiam verum volens enuntiat causa fallendi,
dubitari potest. Nemo autem dubitat mentiri
eum qui volens falsum enuntiat causa fallendi: quapropter
enuntiationem falsam cum voluntate ad fallendum
prolatam, manifestum est esse mendacium. Sed
utrum hoc solum sit mendacium, alia quaestio est.
</p>
          </div3>
        </div2>

<div2>
          <head>CAPUT V.</head>
<p> <hi>Opinio affirmans mentiendum esse
nonnunquam. Opinio negans esse unquam mentiendum.
Exempla pro mendacio ex Veteri Testamento allata discutiuntur.
Mentiendi exemplum ex Testamento Novo
nullum suppetere. Timothei circumcisio non per simulationem
facta. Petrus libenter correctus a Paulo. Auctoritatem
mentiendi non magis communis vitae quam
Scripturarum exemplis astrui posse.</hi> Interim de hoc
genere, in quod omnes consentiunt, inquiramus:
utrum aliquando sit utile falsum aliquid enuntiare
cum voluntate fallendi. Nam qui hoc sentiunt, adhibent
testimonia sententiae suae, commemorantes Saram
cum risisset, angelis negasse quod riserit <note>(Gen.
XVIII, 15)</note>; Jacob a patre interrogatum, respondisse
quod ipse esset Esau major filius ejus <note>(Id. XXVII, 19)</note>;
Aegyptias quoque obstetrices, ne infantes Hebraei nascentes
interficerentur, etiam Deo approbante et remunerante
mentitas <note>(Exod. I, 19, 20)</note>; et multa ejusmodi
exempla eligentes, eorum hominum mendacia
commemorant, quos culpare non audeas, atque ita
fatearis aliquando esse posse non solum reprehensione
non dignum, sed etiam dignum laude mendacium.
Addunt etiam, quo non solos premant divinis
Libris deditos, sed etiam omnes homines sensumque
communem, dicentes: Si quis ad te confugiat, qui
mendacio tuo possit a morte liberari, non es mentiturus?
Si aliquid aegrotus interroget quod ei scire non
expedit, qui etiam te non respondente possit gravius
affligi; audebisne aut verum dicere in perniciem hominis,
aut silere potius quam honesto et misericordi
mendacio valetudini ejus opitulari? His atque talibus
copiosissime se arbitrantur urgere, ut si consulendi
causa exigit, aliquando mentiamur.</p>
<div3>
            <head>6.</head>
            <p>
 Contra, illi quibus placet nunquam mentiendum,
multo fortius agunt, utentes primo auctoritate divina,
quoniam in ipso Decalogo scriptum est, <hi>Falsum
testimonium ne dicas <note>(Id. XX, 16)</note>
            </hi>; quo genere complectitur
omne mendacium: quisquis enim aliquid
enuntiat, testimonium perhibet animo suo. Sed ne
quis contendat non omne mendacium falsum testimonium
esse appellandum; quid dicturus est ad id quod
scriptum est, <hi>Os quod mentitur occidit animam <note>(Sap.
I, 11)</note>
            </hi>? quod ne quis arbitretur exceptis aliquibus
mentientibus posse intelligi, alio loco legat, <hi>Perdes
omnes qui loquuntur mendacium <note>(Psal. V, 7)</note>
            </hi>. Unde
<pb n="0492"/>
ore suo ipse Dominus: <hi>Sit,</hi> inquit, <hi>in ore vestro, Est,
est; Non, non: quod autem amplius est, a malo est <note>(Matth. V, 37)</note>
            </hi>.
Hinc et Apostolus cum exuendum veterem
hominem praeciperet, quo nomine omnia peccata
intelliguntur, consequenter ait, in primis ponens, <hi>Quapropter deponentes mendacium, loquimini veritatem <note>(Ephes. IV, 25)</note>
            </hi>.</p>
          </div3>
<div3>
            <head>7.</head>
            <p>
 Nec illis quae de veteribus Libris mendaciorum
exempla prolata sunt, terreri se dicunt; ubi quidquid
gestum est, figurate accipi potest, quamvis revera
contigerit: quidquid autem figurate fit aut dicitur,
non est mendacium. Omnis enim enuntiatio, ad id
quod enuntiat, referenda est. Omne autem figurate
aut factum aut dictum hoc enuntiat quod significat
eis quibus intelligendum prolatum est. Unde credendum
est illos homines qui propheticis temporibus digni
auctoritate fuisse commemorantur, omnia quae
scripta sunt de illis, prophetice gessisse atque dixisse:
nec minus prophetice eis accidisse, quaecumque
sic acciderunt, ut eodem prophetico Spiritu memoriae
litterisque mandanda judicarentur. De obstetricibus
autem, quia non eas possunt dicere prophetico Spiritu
significandi futuri veri gratia, aliud pro alio renuntiasse
Pharaoni, etiamsi aliquid ipsis nescientibus
quod per eas actum est significavit, pro gradu suo
dicunt approbatas et remuneratas a Deo. Qui enim
nocendi causa mentiri solet, si jam consulendi causa
mentiatur, multum profecit. Sed aliud est quod per
se ipsum laudabile proponitur, aliud quod in deterioris
comparatione praeponitur. Aliter enim gratulamur
cum sanus est homo, aliter cum melius habet aegrotus.
Nam in Scripturis ipsis justificata etiam Sodoma
dicitur in comparatione scelerum populi Israel <note>(Ezech.
XVI, 52)</note>. Et ad hanc regulam dirigunt omnia mendacia
quae proferuntur de veteribus Libris, nec reprehensa
inveniuntur, vel reprehendi non possunt, ut
aut indole proficientium et spe approbentur, aut significationis
alicujus causa non sint omnino mendacia.</p>
          </div3>
<div3>
            <head>8.</head>
            <p>
 Et ideo de libris Novi Testamenti, exceptis figuratis
significationibus Domini, si vitam moresque
sanctorum et facta ac dicta consideres, nihil tale proferri
potest, quod ad imitationem provocet mentiendi.
Simulatio namque Petri et Barnabae non solum commemorata,
verum etiam reprehensa atque correcta
est <note>(Galat. II, 12, 13)</note>. Non enim, ut nonnulli putant,
ex eadem simulatione etiam Paulus apostolus aut Timotheum
circumcidit, aut ipse quaedam ritu Judaico
sacramenta celebravit; sed ex illa libertate sententiae
suae, qua praedicavit nec Gentibus prodesse
circumcisionem, nec Judaeis obesse. Unde nec illos
astringendos ad consuetudinem Judaeorum, nec illos
a paterna deterrendos censuit. Unde illa verba ejus
sunt: <hi>Circumcisus quis vocatus est? non adducat praeputium.
In praeputio quis vocatus est? non circumcidatur.
Circumcisio nihil est, et praeputium nihil est; sed
observatio mandatorum Dei. Unusquisque in qua vocatione
<pb n="0493"/>
vocatus est, in ea permaneat <note>(I Cor. VII, 18-20)</note>
            </hi>.
Quomodo enim potest adduci praeputium quod praecisum
est? Sed <hi>non adducat</hi> dixit, non ita vivat, quasi
praeputium adduxerit; id est, quasi in eam partem
quam nudavit, rursus tegmen carnis attraxerit, et
quasi Judaeus esse destiterit: sicut alibi dicit, <hi>Circumcisio
tua praeputium facta est <note>(Rom. II, 25)</note>
            </hi>. Et hoc
non tanquam cogens dixit Apostolus, aut illos manere
in praeputio, aut Judaeos in consuetudine patrum
suorum: sed ut neutri in alteram cogerentur; potestatem
autem haberet quisque manendi in sua consuetudine,
non necessitatem. Neque enim si vellet
Judaeus, ubi nullum perturbaret, recedere a Judaicis
observationibus, prohiberetur ab Apostolo; quandoquidem
consilium in eis permanendi ad hoc dedit, ne
superfluis perturbati Judaei, ad ea quae saluti essent
necessaria non venirent. Neque ab illo prohiberetur
si vellet quisquam Gentilium ideo circumcidi, ut hoc
ipsum ostenderet non se detestari quasi noxium, sed
indifferenter habere tanquam signaculum, cujus utilitas
jam tempore praeterisset: non enim, si salus ex
eo jam nulla esset, etiam exitium inde metuendum
fuit. Ideoque et Timotheus cum in praeputio vocatus
esset, tamen quia de Judaea matre ortus erat, et
ostendere cognatis suis debebat ad eos lucrifaciendos,
non hoc se didicisse in disciplina christiana, ut illa
sacramenta quae Legis veteris essent abominaretur,
circumcisus est ab Apostolo <note>(Act. XVI, 1 et 3)</note>: ut hoc
modo demonstrarent Judaeis, non ideo Gentes non
ea suscipere, quia mala sunt et perniciose a patribus
observata; sed quia jam saluti non necessaria post
adventum tanti sacramenti, quod per tam longa tempora
tota vetus illa Scriptura propheticis figurationibus
parturivit. Nam et Titum circumcideret, cum
hoc urgerent Judaei, nisi subintroducti falsi fratres
ideo fieri vellent, ut haberent quod de ipso Paulo
disseminarent, tanquam eorum veritati cesserit, qui
spem salutis evangelicae in circumcisione carnis atque
ejusmodi observationibus esse praedicarent, et sine
his nemini Christum prodesse contenderent <note>(Galat.
II, 3, 4)</note>: cum contra nihil prodesset Christus eis qui
eo animo circumciderentur, ut ibi esse salutem putarent;
unde est illud, <hi>Ecce ego Paulus dico vobis, quia
si circumcidamini, Christus nihil vobis proderit <note>(Id. V,
2)</note>
            </hi>. Ex hac igitur libertate Paulus paternas observationes
observavit, hoc unum cavens et praedicans, ne
sine his salus christiana nulla putaretur. Petrus autem
simulatione sua, tanquam in Judaismo salus esset,
cogebat Gentes judaizare: quod verba Pauli
ostendunt dicentis, <hi>Quomodo gentes cogis judaizare <note>(Id. II, 14)</note>
            </hi>?
Non enim cogerentur, nisi viderent eum
sic eas observare, quasi praeter illas salus esse non
posset. Petri ergo simulatio libertati Pauli non est
comparanda. Et ideo Petrum amare debemus libenter
correctum, non autem astruere etiam de Pauli
auctoritate mendacium: qui et Petrum coram omnibus
<pb n="0494"/>
in rectam viam revocavit, ne Gentes per eum judaizare
cogerentur; et ipse suae praedicationi attestatus
est, qui cum putaretur hostis paternarum traditionum,
eo quod nolebat eas imponere Gentibus, non
aspernatus eas ipse more patrio celebrare, satis
ostendit hoc in eis Christo adveniente remansisse, ut
nec Judaeis essent perniciosae, nec Gentibus necessariae,
nec jam cuiquam hominum salutares.</p>
          </div3>
<div3>
            <head>9.</head>
            <p>
 Quod si auctoritas mentiendi nec de antiquis
Libris proferri potest, vel quia non est mendacium
quod figurate gestum dictumve recipitur, vel quia
bonis ad imitandum non proponitur quod in malis,
cum proficere coeperint, in pejoris comparatione laudatur;
nec de Novi Testamenti libris, quia correctio
potius quam simulatio, sicut lacrymae potius quam
negatio Petri est imitanda.
</p>
          </div3>
        </div2>

<div2>
          <head>CAPUT VI.</head>
<p> <hi>Mendacium esse iniquitatem, et mortem
animae afferre, nec proinde admittendum pro cujusquam
salute temporali.</hi> Jam illis exemplis, quae de
communi vita proferuntur, multo confidentius asserunt
non esse credendum. Prius enim docent iniquitatem
esse mendacium, multis documentis Litterarum
sanctarum, et eo maxime quod scriptum est: <hi>Odisti, Domine, omnes qui operantur iniquitatem; perdes
omnes qui loquuntur mendacium 
 <note>(Psal. V, 7)</note>
            </hi>. Aut
enim, ut solet Scriptura, sequenti versu exposuit superiorem;
ut quoniam latius solet patere iniquitas,
intelligamus nominato mendacio tanquam speciem
iniquitatis significare voluerit: aut si aliquid interesse
arbitrantur, tanto pejus est mendacium, quanto
gravius positum est <hi>perdes,</hi> quam <hi>odisti.</hi> Forte enim
odit aliquem Deus aliquanto mitius, ut eum non perdat:
quem vero perdit, tanto vehementius odit,
quanto severius punit. Odit autem omnes qui operantur
iniquitatem: at omnes qui loquuntur mendacium
etiam perdit. Quo constituto, quis eorum qui
haec asserunt commovebitur illis exemplis, cum dicitur:
Quid si ad te homo confugiat, qui mendacio tuo
possit a morte liberari? Illa enim mors quam stulte timent
 homines, qui peccare non timent, non animam,
sed corpus occidit, sicut Dominus in Evangelio
docet; unde praecipit ne ipsa timeatur <note>(Matth. X,
28)</note>: os autem quod mentitur, non corpus, sed animam
occidit. His enim verbis apertissime scriptum
est: <hi>Os quod mentitur, occidit animam <note>(Sap. I,
11)</note>
            </hi>. Quomodo ergo non perversissime dicitur, ut alter
corporaliter vivat, debere alterum spiritualiter
mori? Nam et ipsa dilectio proximi ex sua cujusque
terminum accepit. <hi>Diliges,</hi> inquit, <hi>proximum tuum
tanquam te ipsum <note>(Levit. XIX, 18, et Matth. XXII, 39)</note>
            </hi>.
Quomodo ergo quisque diligit tanquam se ipsum, cui
ut praestet vitam temporalem, ipse amittit aeternam?
quandoquidem si pro illius temporali vita suam ipsam
temporalem perdat, non est jam diligere sicut se
ipsum, sed plus quam se ipsum: quod sanae doctrinae
regulam excedit. Multo minus igitur aeternam suam pro
<pb n="0495"/>
alterius temporali mentiendo amissurus est. Temporalem
plane vitam suam pro aeterna vita proximi non dubitabit
christianus amittere: hoc enim praecessit exemplum,
ut pro nobis Dominus ipse moreretur. Ad hoc
enim et ait: <hi>Hoc est mandatum meum, ut diligatis invicem
sicut et ego dilexi vos. Majorem dilectionem nemo habet,
quam ut animam suam ponat pro amicis suis <note>(Joan. XV,
12, 13)</note>
            </hi>. Non enim quisquam est ita desipiens, ut dicat
aliud quam saluti sempiternae hominum consuluisse
Dominum vel faciendo quod praecepit, vel praecipiendo
quod fecit. Cum igitur mentiendo vita aeterna
amittatur, nunquam pro cujusquam temporali vita
mentiendum est. Enimvero isti qui stomachantur et
indignantur, si nolit aliquis mendacio perimere animam
suam, ut alius senescat in carne; quid, si etiam
furto nostro, quid, si adulterio liberari possit aliquis
de morte? ideone furandum est, aut moechandum?
Nesciunt enim ad hoc se cogere, ut si laqueum ferat
homo et stuprum petat, confirmans quod sibi collum
ligabit, nisi ei concedatur quod petit, consentiatur
propter animam, sicut ipsi dicunt, liberandam. Quod
si absurdum et nefarium est, cur animam suam
quisque mendacio corrumpat, ut alter vivat in corpore;
cum si suum corpus propterea corrumpendum
daret, omnium judicio nefariae turpitudinis damnaretur?
Proinde non est in ista quaestione attendendum,
nisi utrum iniquitas sit mendacium. Quod cum supra
commemoratis documentis asseratur, videndum est
ita quaeri utrum pro alterius salute mentiri aliquis
debeat, ac si quaereretur utrum pro alterius salute iniquus
esse aliquis debeat. Quod si respuit animae salus,
quae non potest nisi aequitate servari, et se ut
praeponamus non solum alterius, sed etiam nostrae
saluti temporali jubet; quid restat, inquiunt, quo dubitare
debeamus nunquam omnino esse mentiendum?
Non enim dici potest esse aliquid in temporalibus
commodis, salute ac vita corporali majus aut charius.
Unde si nec ipsa praeponenda est veritati, quid objici
potest propter quod mentiendum esse contendant,
qui aliquando putant oportere mentiri?</p>
</div2>

<div2>
          <head>CAPUT VII.</head>
<div3>
            <head>10.</head>
            <p>
 <hi>Nec pudicitiae corporalis causa
mentiendum. Libido quid sit.</hi> Pudicitiae quippe corporis,
quia multum honorabilis persona videtur occurrere,
et pro se flagitare mendacium, ut si stuprator irruat
qui possit mendacio devitari, sine dubitatione mentiendum
sit: facile responderi potest, nullam esse
pudicitiam corporis, nisi ab integritate animi pendeat;
qua disrupta cadat necesse est, etiamsi intacta
videatur; et ideo non in rebus temporalibus esse numerandam,
quasi quae invitis possit auferri. Nullo
modo igitur animus se mendacio corrumpit pro corpore
suo, quod scit manere incorruptum, si ab ipso
animo incorruptio non recedat. Quod enim violenter
non praecedente libidine patitur corpus, vexatio potius
quam corruptio nominanda est. Aut si omnis
vexatio corruptio est, non omnis corruptio turpis est;
<pb n="0496"/>
sed quam libido procuraverit, aut cui libido consenserit.
Quanto autem praestantior est animus corpore,
tanto sceleratius corrumpitur. Ibi ergo servari potest
pudicitia, ubi nulla nisi voluntaria potest esse
corruptio. Certe enim si stuprator corpus invaserit,
qui nec vi contraria possit, nec ullo consilio vel
mendacio devitari, necesse est fateamur, aliena libidine
pudicitiam non posse violari. Quapropter quoniam
nemo dubitat meliorem esse animum corpore,
integritati corporis integritas animi praeponenda est,
quae in aeternum servari potest. Quis autem dixerit
integrum animum esse mentientis? Etenim libido
quoque ipsa recte definitur, Appetitus animi quo
aeternis bonis quaelibet temporalia praeponuntur. Nemo
itaque potest convincere aliquando esse mentiendum,
nisi qui potuerit ostendere aeternum aliquod
bonum obtineri posse mendacio. Sed cum tanto quisque
ab aeternitate discedat, quanto a veritate discedit;
absurdissimum est dicere, discedendo inde posse ad
boni aliquid aliquem pervenire. Aut si est aliquod bonum
aeternum quod non complectatur veritas, non erit
verum: et ideo nec bonum erit, quia falsum erit. Ut autem
animus corpori, ita etiam veritas ipsi animo praeponenda
est; ut eam non solum magis quam corpus,
sed etiam magis quam se ipsum appetat
animus. Ita quippe erit integrior et castior, cum
ejus potius immutabilitate, quam sua mutabilitate
perfruetur. Si autem Loth cum ita justus esset, ut
angelos etiam hospites suscipere mereretur, stuprandas
filias Sodomitis obtulit, ut feminarum potius ab
eis corpora quam virorum corrumperentur <note>(Gen. XIX,
8)</note>; quanto diligentius atque constantius animi castitas
in veritate servanda est, cum verius ipse corpori
suo, quam corpus virile femineo corpori praeferatur?
</p>
          </div3>
        </div2>

<div2>
          <head>CAPUT VIII.</head>
<div3>
            <head>11.</head>
            <p>
 <hi>Neque mentiendum studio servandi
alios ad vitam aeternam.</hi> Quod si quisquam putat,
ideo cuiquam pro alio esse mentiendum, ut interim
vivat, aut in his rebus quas multum diligit non offendatur,
quo possit ad aeternam veritatem pervenire
discendo: non intelligit primo nullum esse flagitium,
quod non eadem conditione suscipere cogatur, sicut
jam superius demonstratum est; deinde ipsius doctrinae
auctoritatem intercipi et penitus interire, si
eis quos ad illam perducere conamur, mendacio nostro
persuademus aliquando esse mentiendum. Cum
enim doctrina salutaris, partim credendis, partim
intelligendis rebus constet; nec ad ea quae intelligenda
sunt perveniri possit, nisi prius credenda credantur:
quomodo credendum est ei qui putat aliquando esse
mentiendum, ne forte et tunc mentiatur cum praecipis
ut credamus? Unde enim sciri potest utrum et tunc
habeat aliquam causam, sicut ipse putat, officiosi
mendacii, existimans falsa narratione hominem territum
posse a libidine cohiberi, atque hoc modo etiam
ad spiritualia se consulere mentiendo arbitretur? Quo
<pb n="0497"/>
genere admisso atque approbato, omnis omnino fidei
disciplina subvertitur; qua subversa, nec ad intelligentiam
pervenitur, cui capiendae ista parvulos nutrit:
atque ita omnis doctrina veritatis aufertur, cedens
licentiosissimae falsitati, si mendacio vel officioso
 alicunde penetrandi aperitur locus. Aut enim
temporalia commoda, vel propria vel aliena, veritati
praeponit, quicumque mentitur; quo quid fieri potest
perversius? aut cum veritati adipiscendae opitulante
mendacio vult facere idoneum, intercludit aditum veritati;
volens enim cum mentitur esse aptus, fit
cum verum dicit incertus. Quamobrem aut non est
credendum bonis, aut credendum est eis quos credimus
debere aliquando mentiri, aut non est credendum
bonos aliquando mentiri: horum trium primum perniciosum
est, secundum stultum; restat ergo ut nunquam
mentiantur boni.
</p>
          </div3>
        </div2>

<div2>
          <head>CAPUT IX.</head>
<div3>
            <head>12.</head>
            <p>
 <hi>Mendacium censent quidam adhibendum
quo removeat homo stuprum quod ipse ab alio
pateretur. Refellitur argumentum illorum, et exemplum.
Aliena peccata non ei imputanda qui illa posset leviore
suo peccato impedire. Peccantibus non consentire qui
eos non vult peccando cohibere. Vitare peccatum quisque
debet levius potius quod suum, quam quod gravius
alienum. Annon mentiendum ut vitetur immunditia corporalis.
Mendacia quae alios laedunt, non admittenda ut
immunditia corporalis vitetur.</hi> Sic ista quaestione ex
utraque parte considerata atque tractata, non tamen
facile ferenda sententia est: sed adhuc diligenter audiendi
qui dicunt, nullum esse tam malum factum,
quod non in pejoris devitatione faciendum sit; pertinere
autem ad facta hominum, non solum quidquid faciunt,
sed quidquid etiam cum consensione patiuntur. Unde
si exstitit causa ut eligeret christianus thurificare idolis,
ne consentiret stupro quod persecutor ei, nisi faceret,
minabatur; recte videntur quaerere cur non etiam
mentiretur, ut tantam illam turpitudinem devitaret.
Ipsam enim consensionem, qua se stuprum pati mallet,
quam thurificare idolis, non passionem dicunt
esse, sed factum: quod ne faceret, elegit thurificare.
Quanto igitur mendacium proclivius elegisset, si mendacio
posset a sancto corpore tam immane flagitium
removere?</p>
          </div3>
<div3>
            <head>13.</head>
            <p>
 In qua propositione ista sunt quae merito quaeri
possunt: utrum talis consensio pro facto habenda sit;
aut utrum consensio dicenda sit quae non habet approbationem;
aut utrum approbatio sit, cum dicitur,
Expedit hoc pati potius quam illud facere; et utrum
recte ille fecerit thurificare quam stuprum pati; et
utrum mentiendum esset potius, si ea conditio daretur,
quam thurificandum. Sed si talis consensio pro
facto habenda est, homicidae sunt etiam qui occidi
maluerunt quam falsum testimonium dicere; et quod
est homicidium gravius, in se ipsos. Cur enim hoc
pacto non dicatur, quod ipsi se occiderint; quia elegerunt
hoc in se fieri, ne facerent quod cogebantur?
<pb n="0498"/>
Aut si gravius putatur alium occidere quam se ipsum,
quid si haec conditio martyri proponeretur, ut si nollet
de Christo falsum testimonium dicere atque immolare
daemonibus, ante oculos ipsius alius non quilibet
homo, sed pater ejus occideretur, rogans etiam filium
ne id perseverantia sua fieri permitteret? Nonne manifestum
est, illo in testimonii fidelissimi sententia
permanente, solos homicidas futuros fuisse, qui patrem
ejus occiderent, non illum etiam parricidam?
Sicut ergo hujus tanti sceleris particeps iste non esset,
cum elegisset patrem suum potius ab aliis interfici,
etiam sacrilegum, cujus anima raperetur ad poenas,
quam fidem suam falso testimonio violare: sic
talis ille consensus non eum faceret tanti flagitii participem,
si male facere ipse nollet, quidquid alii propterea
fecissent, quia ipse non faceret. Quid enim
tales persecutores dicunt, nisi, Fac male, ne nos faciamus?
Qui si vere, nobis facientibus, non fecissent,
nec sic eis nostro scelere suffragari deberemus.
Nunc vero quando jam faciunt, cum ista non dicunt,
cur nobiscum potius, quam soli turpes atque nocentes
sint? Non enim consensus ille dicendus est; quia
non approbamus quod faciunt, semper optantes, et
quantum in nobis est prohibentes ne faciant, factumque
ipsorum non solum non committentes cum
eis, sed etiam quanta possumus detestatione damnantes.</p>
          </div3>
<div3>
            <head>14.</head>
            <p>
 Quomodo, inquis, non cum eis facit, quando
illi hoc non facerent, si ipse illud faceret? Hoc modo
frangimus januam cum effractoribus, quia si non eam
clauderemus, illi non frangerent: et occidimus homines
cum latronibus, si scire contingat hoc eos esse
facturos; quia si nos praevenientes eos occideremus,
illi non occiderent alios. Aut si fateatur nobis aliquis
parricidium se facturum, nos cum eo facimus, si cum
possumus eum priusquam faciat, non interficimus,
quando aliter eum vel cohibere vel impedire non possumus.
Totidem enim verbis dici potest: Fecisti cum
eo, quia hoc ille non fecisset, si tu illud fecisses. Ego
utrumque malum fieri nollem: sed id tantum cavere
potui ne fieret, quod erat in mea potestate; alterum
autem alienum, quod meo praecepto exstinguere non
potui, meo malefacto impedire non debui. Non ergo
peccantem approbat, qui pro alio non peccat; et neutrum
placet ei qui utrumque nollet admitti: sed illud
quod ad se pertinet, etiam potestate non perpetrat;
quod autem ad alterum, sola voluntate condemnat.
Et ideo proponentibus illam conditionem atque
dicentibus, Si non thurificaveris, hoc patieris; si respondisset,
Ego neutrum eligo, utrumque detestor, ad
nihil horum vobis consentio: inter haec verba atque
talia, quae certe quoniam vera essent, nulla ejus consensio,
nulla approbatio teneretur; quaecumque ab
eis passus esset, illi deputaretur injuriarum acceptio,
illis commissio peccatorum. Debuitne igitur, ait quispiam,
stuprum perpeti potius quam thurificare? Si
quaeris quod debuerit, neutrum debuit. Si enim
<pb n="0499"/>
dixero aliquid horum debuisse; aliquid horum approbabo,
cum improbem utrumque. Sed si quaeritur
quod horum potius debuit evitare, qui utrumque non
potuit, sed alterutrum potuit: respondebo, suum
peccatum potius quam alienum; et levius potius quod
suum, quam gravius quod alienum. Ut enim salva diligentiore
inquisitione interim concedam gravius esse
stuprum quam thurificationem: illa tamen ipsius erat,
illud alienum factum, quamvis id ipse perpeteretur;
cujus autem factum, ejus et peccatum. Quamvis enim
gravius sit homicidium quam furtum; pejus est tamen
facere furtum, quam pati homicidium. Itaque si cuiquam
proponeretur, ut si furtum facere nollet, interficeretur,
hoc est, committeretur in eum homicidium;
quia utrumque evitare non posset, id evitaret potius
quod suum peccatum esset, quam quod alienum. Nec
ideo et illud ejus fieret, quia in eum committeretur,
et quia id posset evitare, si suum vellet admittere.</p>
          </div3>
<div3>
            <head>15.</head>
            <p>
 Totus itaque hujus quaestionis nodus ad hoc
adducit, ut quaeratur utrum alienum nullum peccatum,
quamvis in te commissum, tibi imputetur, si leviore
tuo peccato id possis evitare, nec facis; an
excepta est omnis immunditia corporalis. Nemo enim
aliquem immundum fieri dicit, si occidatur, aut mittatur
in carcerem, aut in vinculis habeatur, aut flagelletur,
caeterisque tormentis et cruciatibus affligatur,
aut proscribatur damnisque afficiatur gravissimis
usque ad ultimam nuditatem, aut exspolietur honoribus
atque ingentes accipiat contumelias per quaecumque
convicia: quidquid horum quisque injuste passus
fuerit, nemo est tam demens qui eum immundum
fieri dicat. At si fimo perfundatur, aut si tale aliquid
ei per os infundatur vel inculcetur, patiaturve muliebria;
omnium fere sensus abhorret, et conspurcatum
 atque immundum vocant. Ita igitur concludendum
est, ut quaecumque aliena peccata, exceptis iis
quae immundum faciunt in quem committuntur, non
evitet quisque peccatis suis, neque pro se, neque pro
quoquam, sed ea sufferat potius fortiterque patiatur;
et si nullis peccatis suis ea debet evitare, neque mendacio:
illa vero quae ita committuntur in hominem,
ut eum faciant immundum, etiam peccatis nostris
evitare debeamus; ac per hoc nec peccata dicenda
sint, quae propterea fiunt ut illa immunditia devitetur.
Quidquid enim ita fit, ut nisi fieret, juste reprehenderetur,
non est peccatum. Ex quo conficitur ut nec
illa immunditia vocanda sit, quando evitandi eam
nulla facultas est: habet enim etiam tunc quod recte
agat qui ea patitur, ut patienter ferat quidquid non
potest evitare. Nullus autem recte agens immundus
fieri potest quolibet contagio corporali. Immundus est
enim ante Deum omnis iniquus. Mundus ergo est
omnis justus; etsi non ante homines, tamen ante
Deum, qui sine errore judicat. Proinde nec cum ea
patitur, data evitandi potestate, contactu ipso immundus
<pb n="0500"/>
fit; sed peccato, quo ea cum posset noluit evitare.
Nullum enim peccatum esset, quidquid propter
illa evitanda factum esset. Propter haec igitur evitanda
quisquis mentitus fuerit, non peccat.</p>
          </div3>
<div3>
            <head>16.</head>
            <p>
 An aliqua etiam mendacia excipienda sunt, ut
satius sit hanc pati, quam illa committere? Quod si
ita est, non quidquid factum fuerit ut illa immunditia
evitetur, non est peccatum: quandoquidem sunt
quaedam mendacia quae gravius sit admittere, quam
illa pati. Nam si aliquis ad stuprum quaeratur, qui possit
occultari mendacio, quis audet dicere nec tunc esse
mentiendum? At si tali mendacio possit latere, quod
alterius famam laedat, ejus immunditiae falso crimine
ad quam patiendam ille quaeritur; tanquam si dicatur
quaerenti, nominato aliquo casto viro atque ab hujusmodi
flagitiis alieno, Vade ad illum, et ipse tibi procurabit
quo libentius utaris, novit enim tales et diligit;
atque ita iste ab eo quem quaerebat, posset averti:
nescio utrum alterius fama mendacio violanda sit,
ne alterius corpus aliena libidine violetur. Et omnino
nunquam pro aliquo mentiendum est, eo mendacio
quod alterum laedat; etsi levius laeditur, quam ille,
nisi ita mentireris, laederetur. Quia nec panis alienus
invito, quamvis valentiori, auferendus est, ut alatur
infirmior; nec innocens invitus virgis caedendus est,
ne alius occidatur. Plane si velint fiat; quia nec laeduntur,
cum ita volunt.
</p>
          </div3>
        </div2>

<div2>
          <head>CAPUT X.</head>
<p> <hi>Mendacium in doctrina religionis nunquam
adhibendum.</hi> Sed utrum etiam volentis fama falso
stupri crimine laedenda sit, ut ab alterius corpore
stuprum avertatur, magna quaestio est. Et nescio
utrum facile reperiatur quomodo justum sit volentis
famam falso stupri crimine maculari, quam ipso stupro
corpus inviti.</p>
<div3>
            <head>17.</head>
            <p>
 Sed tamen si talis optio proponeretur ei qui
thurificare idolis, quam muliebria perpeti maluit, ut
si illud vellet evitare, famam Christi aliquo mendacio
violaret; insanissimus esset, si faceret. Plus etiam
dico, quia insanus esset, si alienae libidinis evitandae
causa, ne id in eo fieret quod nulla sua libidine pateretur,
Christi Evangelium falsis Christi laudibus infalsaret;
magis evitans alienam corruptionem in corpore
suo, quam in doctrina sanctificationis animarum
atque corporum corruptionem suam. Quamobrem a
doctrina religionis, atque ab eis omnino enuntiationibus,
quae propter doctrinam religionis enuntiantur,
cum illa docetur et discitur, omnia penitus mendacta
removenda sunt. Nec ulla omnino causa inveniri posse
credatur, cur in rebus talibus mentiendum sit:
quando nec ideo in ea doctrina mentiendum est, ut ad
eam ipsam quisque facilius perducatur. Fracta enim
vel leviter diminuta auctoritate veritatis, omnia dubia
remanebunt: quae nisi vera credantur, teneri
certa non possunt. Licet igitur vel dissertori ac disputatori
atque praedicatori rerum aeternarum, vel
narratori vel pronuntiatori rerum temporalium ad
aedificandam religionem atque pietatem pertinentium,
<pb n="0501"/>
occultare in tempore quidquid occultandum videtur:
mentiri autem nunquam licet; ergo nec occultare
mentiendo.
</p>
          </div3>
        </div2>

<div2>
          <head>CAPUT XI.</head>
<div3>
            <head>18.</head>
            <p>
 <hi>Mendacia etiam removenda quae
aut alteri obsunt, aut ipsi mentienti. Mentiens et mendax
differunt.</hi> Hoc primitus et firmissime constituto,
de caeteris mendaciis securius quaeritur. Sed consequenter
etiam videndum est, removenda esse etiam
omnia mendacia quae aliquem laedunt injuste: quia
nulli est injuria vel levior inferenda, ut ab alio gravior
repellatur. Nec illa sunt admittenda mendacia,
quae quamvis non obsint alteri, nulli tamen prosunt,
et obsunt eis ipsis qui gratis mentiuntur. Ipsi enim
proprie mendaces dicendi sunt. Interest enim inter
mentientem atque mendacem. Nam mentiens est etiam
qui mentitur invitus: mendax vero amat mentiri, atque
habitat animo in delectatione mentiendi. Juxta
ponendi sunt et qui de mendacio volunt placere hominibus,
non ut alicui faciant injuriam vel inferant
contumeliam; jam enim supra hoc genus removimus;
sed ut suaves sint in sermonibus suis. Isti ab illo genere
in quo mendaces posuimus, hoc differunt, quod
illos mentiri delectat, gaudentes de ipsa fallacia: istis
autem placere libet de suaviloquio, qui tamen veris
mallent placere; sed quando non facile inveniunt vera
quae grata sint audientibus, mentiri eligunt potius
quam tacere. Difficile est tamen ut isti totam narrationem
falsam aliquando suscipiant; sed plerumque
veris falsa contexunt, ubi suavitas eos deserit. Haec
autem duo genera mendaciorum non obsunt credentibus,
quia nihil de doctrina religionis veritatisque falluntur,
aut de ullo commodo vel utilitate sua. Sufficit
enim eis ut judicent fieri potuisse quod dicitur, et fidem
habeant homini quem non debent temere existimare
mentientem. Quid enim obest, si credat patrem
aut avum alicujus virum bonum fuisse, etiamsi non
fuit; aut usque ad Persas militando pervenisse, etiamsi
a Roma nunquam recessit? Ipsis autem mentientibus
valde obsunt: illis quidem, quia sic deserunt
veritatem, ut fallacia laetentur; istis, quia se malunt
placere, quam verum.
</p>
          </div3>
        </div2>

<div2>
          <head>CAPUT XII.</head>
<div3>
            <head>19.</head>
            <p>
 <hi>Mendacium quod et nulli obest
et alicui prodest an adhibendum. An mendacia quaedam
honesta, quae nonnulli prosunt et nulli obsunt. Mentiri
annon semper sit falsum testimonium dicere.</hi> Istis generibus
sine ulla dubitatione damnatis, sequitur genus
mendacii tanquam gradatim ad meliora surgentibus,
quod benevolis et bonis vulgo tribui solet, cum ille
qui mentitur, non solum alteri non obest, sed etiam
prodest alicui. De isto genere est tota contentio,
utrumne sibi obsit, qui sic prodest alteri, ut faciat
contra veritatem. Aut si veritas illa sola dicenda est,
quae ipsas mentes intimo atque incommutabili lumine
illustrat; facit certe contra aliquod verum, quia etsi
falluntur corporis sensus, contra verum tamen facit,
qui dicit aliquid ita esse, vel non ita, quod ei nec
<pb n="0502"/>
mens nec sensus nec opinatio sua fidesve renuntiat.
Utrum ergo non sibi obsit, qui hoc modo alteri prodest;
an illa compensatione non obsit sibi, qua prodest
alteri, magna quaestio est. Si ita est, consequenter
etiam sibi prodesse debet per mendacium quod
nulli obest. Sed ea connexa sunt, et istis concessis necessario
trahuntur quae multum conturbant. Si enim
quaeratur quid obsit homini copiis superfluis redundanti,
si de innumeris millibus frumentorum amittat
unum modium, qui tamen modius possit ad necessarium
victum prodesse furanti; consequens erit ut et
furtum sine reprehensione fieri possit, et falsum testimonium
sine peccato dici. Quo quid dici potest perversius?
An vero si alius furatus esset illum modium,
et tu videres, interrogatusque esses, mentireris honeste
pro paupere, et si id pro tua paupertate facias,
culpaberis? quasi amplius alium quam te diligere debeas.
Utrumque ergo turpe atque vitandum est.</p>
          </div3>
<div3>
            <head>20.</head>
            <p>
 Sed fortassis exceptionem addendam quis putet,
ut sint quaedam honesta mendacia, quae non solum
nulli obsunt, sed etiam nonnulli prosunt, exceptis
his quibus crimina occultantur et defenduntur:
ut ideo sit illud turpe mendacium, quod quamvis nulli
obsit, et prosit pauperi, furtum tamen occultat; si autem
ita nulli obesset et prodesset alicui, ut etiam nullum
peccatum occultaret atque defenderet, turpe
non esset. Velut si quispiam pecuniam suam te vidente
absconderet, ne per furtum aut vim amitteret,
atque inde interrogatus mentireris; neque obesses
cuiquam, et ei prodesses cui opus erat illud occultum,
et nullum peccatum mentiendo texisses. Non
enim quisquam peccat abscondendo rem suam, quam
timet amittere. Sed si propterea non peccamus mentiendo,
quia nullius peccatum tegentes, et nulli obsumus,
et alicui prosumus, quid agimus de ipso peccato
mendacii? Ubi enim positum est, <hi>Ne furtum feceris;</hi> 
ibi positum est, <hi>Ne falsum testimonum dixeris <note>(Exod.
XX, 15, 16)</note>
            </hi>. Cum ergo singula prohibeantur, cur falsum
testimonium tunc est culpabile, si furtum tegat,
vel aliquod aliud peccatum; si autem nulla defensione
peccati per se ipsum fiat, non est culpabile, cum
ipsum furtum per se culpabile sit, et caetera peccata?
An occultare peccatum non licet, facere licet?</p>
          </div3>
<div3>
            <head>21.</head>
            <p>
 Quod si absurdum est, quid dicemus? An falsum
testimonium non est, nisi cum quisque ita mentitur,
ut aut crimen confingat in aliquem, aut alicujus
crimen occultet, aut quoquo modo quemquam
in judicio premat? Videtur enim testis judici necessarius
ad causae cognitionem. Sed si hactenus testem
Scriptura nominaret, non diceret Apostolus, <hi>Invenimur
et falsi testes Dei, si testimonium diximus adversus
Deum, quia excitaverit Christum, quem non excitavit <note>(I Cor. XV, 15)</note>
            </hi>.
Ita enim ostendit falsum testimonium
esse mendacium, etiamsi in cujusquam falsa laude
dicatur.
</p>
          </div3>
        </div2>

<div2>
          <head>CAPUT XIII.</head>
<p> <hi>An mentiendum ne prodatur vel
homicida, vel innocens quaesitus ad mortem. Firmus
<pb n="0503"/>
episcopus Thagastensis, nec vult mentiri, nec ut hominem
quaesitum prodat tormentis adigi potest. Quid respondeat
interrogatus et sciens ubi sit ille qui ad mortem
quaeritur.</hi> An forte tunc dicit falsum testimonium qui
mentitur, cum aut peccatum alicujus vel fingit vel
tegit, aut alicui obest quoquo modo? Si enim mendacium
quod adversus vitam cujusquam temporalem
dicitur detestabile est; quanto magis quod adversus
vitam aeternam? sicuti est omne mendacium, si in
doctrina religionis fiat. Et ideo falsum testimonium
vocat Apostolus, si quis de Christo, etiam quod ad
ejus laudem videtur pertinere, mentiatur. Si autem
mendacium sit, quod neque cujusquam peccatum
aut confingat aut tegat, nec a judice quaeratur, et nulli
obsit et prosit alicui; nec falsum testimonium esse,
nec reprehensibile mendacium?</p>
<div3>
            <head>22.</head>
            <p>
 Quid ergo, si ad christianum homicida confugiat,
aut videat quo confugit; et de hac re interrogetur
ab eo qui ad supplicium quaerit hominem hominis
interfectorem? mentiendum est? Quomodo enim
non tegit peccatum mentiendo, cum ille pro quo
mentitur, peccatum sceleratum admiserit? An quia
non de peccato ejus interrogatur, sed de loco ubi lateat?
Ergo mentiri ad tegendum cujusquam peccatum,
malum est; mentiri autem ad tegendum peccatorem,
non est malum? Ita sane, ait quispiam:
non enim tunc peccat quisquam, cum evitat supplicium;
sed cum facit aliquid dignum supplicio. Pertinet
autem ad disciplinam christianam, ut neque de
cujusquam correctione desperetur, neque cuiquam
poenitendi aditus intercludatur. Quid, si ad judicem
ductus de ipso loco ubi se ille occultet interrogeris?
dicturus es, aut, Non ibi est, ubi eum scis esse; aut,
Non novi et non vidi, quod nosti et vidisti? Dicturus
ergo es falsum testimonium, et occisurus animam
tuam, ne occidatur homicida? An usque ad conspectum
judicis mentieris, judice autem quaerente jam
verum dices, ne sis falsus testis? Ipse igitur hominem
proditione occisurus es. Etiam proditorem quippe
divina Scriptura detestatur. An forte proditor non
est, qui judici interroganti verum indicat; esset autem
proditor, si quemquam ad exitium ultro deferret?
Quid, si de justo atque innocente ubi lateat
sciens a judice interrogeris, qui tamen ad mortem a
majore potestate jussus est rapi, ut ille qui interrogat
exsecutor sit legis, non conditor? an ideo non
erit falsum testimonium quod pro innocente mentieris,
quia nec ille judex, sed exsecutor interrogat? Quid,
si ipse conditor legis interroget, aut quilibet judex
iniquus ad supplicium quaerens innocentem? quid
facies? falsus testis, an proditor eris? An ille erit
proditor, qui justo judici latentem homicidam ultro
detulerit; et ille non erit, qui judici injusto ubi lateat
innocens quem quaerit occidere, interroganti
indicaverit eum qui se fidei ejus commiserat? An
inter crimen falsi testimonii et proditionis dubius incertusque
remanebis? An tacendo, vel profitendo te
non esse dicturum, certus utrumque vitabis? Cur
ergo non hoc facias, priusquam ad judicem venias,
<pb n="0504"/>
ut caveas etiam mendacium? Evitato enim mendacio,
omne testimonium falsum effugies; sive omne mendacium
sit falsum testimonium, sive non omne: evitato
autem falso testimonio quod tu esse intelligis,
non effugies omne mendacium. Quanto ergo fortius,
quanto excellentius dices: Nec prodam, nec mentiar?</p>
          </div3>
<div3>
            <head>23.</head>
            <p>
 Fecit hoc episcopus quondam Thagastensis
Ecclesiae, Firmus nomine, firmior voluntate. Nam
cum ab eo quaereretur homo jussu Imperatoris per
apparitores ab eo missos, quem ad se confugientem
diligentia quanta poterat occultabat; respondit quaerentibus
nec mentiri se posse, nec hominem prodere,
passusque tam multa tormenta corporis (nondum
enim erant Imperatores christiani), permansit
in sententia. Deinde ad Imperatorem ductus, usque
adeo mirabilis apparuit, ut ipse homini quem servabat,
indulgentiam sine ulla difficultate impetraret.
Quid hoc fieri potest fortius atque constantius? Sed
ait quisquam timidior: Paratus esse possum ad quaelibet
ferenda tormenta, vel etiam mortem obeundam,
ne peccem: cum autem peccatum non sit ita mentiri,
ut neque cuiquam obsis, neque falsum testimonium
dicas, et prosis alicui; stultum est et grave
peccatum, voluntaria frustra sustinere tormenta, et
fortassis utilem salutem ac vitam incassum saevientibus
projicere. A quo quaero cur timeat quod scriptum
est, <hi>Falsum testimonium non dices <note>(Exod. XX, 16)</note>
            </hi>;
et non timeat quod Deo dictum est, <hi>Perdes omnes qui
loquuntur mendacium <note>(Psal. V, 7)</note>
            </hi>? Non, inquit scriptum
est, Omne mendacium: sed ita intelligo, ac si
sit scriptum, Perdes omnes qui loquuntur falsum testimonium.
At nec ibi dictum est, Omne falsum testimonium.
Sed ibi positum est, inquit, ubi caetera
quae omni modo mala sunt. Numquid et illud quod
ibi est, <hi>Non occides <note>(Exod. XX, 13)</note>
            </hi>? Quod si omni
modo malum est, quomodo ab hoc crimine excusabuntur
justi, qui post legem datam multos occiderunt?
Sed respondetur quod non ipse occidat, qui
justi alicujus praecepti minister est. Horum ergo timorem
sic accipio, ut tamen illum laudabilem virum,
qui nec mentiri voluit, nec hominem prodere, et
melius arbitrer intellexisse quod scriptum est, et intellectum
fortiter implevisse.</p>
          </div3>
<div3>
            <head>24.</head>
            <p>
 Sed venitur aliquando ad hujusmodi articulum,
ut non interrogemur ubi sit ille qui quaeritur, neque
cogamur ut eum prodamus, si sic occultatus est, ut
inveniri facile nisi proditus nequeat: sed quaeritur
a nobis utrum illo loco sit, an non sit. Ubi si eum
esse scimus, tacendo eum prodimus; vel etiam dicendo
nequaquam nos esse dicturos, utrum ibi sit,
an non sit: ex hoc enim colligit ille qui quaerit, ibi
eum esse, ubi si non esset, nihil aliud ab eo qui
mentiri nollet, nec hominem prodere, nisi eum non
ibi esse responderetur. Ita per nostram vel taciturnitatem
vel talia verba homo proditur, ut intret qui
quaerit, si potestatem habet, et inveniat eum: qui
tamen ab ejus inventione mendacio nostro posset
<pb n="0505"/>
averti. Quapropter si nescis ubi sit, nulla est causa
occultandae veritatis, sed te nescire fatendum est.
Si autem scis ubi sit, sive ibi sit ubi quaeritur, sive
alibi; non est dicendum, cum quaesitum fuerit utrum
ibi sit, an non sit, Non dico quod quaeris: sed dicendum,
Scio ubi sit, sed nunquam monstrabo. Nam
si de uno loco non respondeas, et te non esse proditurum
fatearis; tale est ac si eumdem locum digito
ostendas: movetur enim certa suspicio. Si autem
primo fatearis te scire ubi sit, sed non dicere; potest
fortasse ab illo loco inquisitor averti, et tibi jam incumbere,
ut ubi est a te prodatur. Pro qua fide atque
humanitate quidquid fortiter tuleris, non solum non
culpabile, sed etiam laudabile judicatur: exceptis
duntaxat his quae si passus fuerit homo, non fortiter,
sed impudice ac turpiter pati dicitur. Hoc est
enim ultimum mendacium, de quo diligentius tractandum
est.
</p>
          </div3>
        </div2>

<div2>
          <head>CAPUT XIV.</head>
<div3>
            <head>25.</head>
            <p>
 <hi>Mendaciorum octo genera.</hi> Nam
primum est ad evitandum capitale mendacium longeque
fugiendum, quod fit in doctrina religionis: ad
quod mendacium nulla conditione quisquam debet
adduci. Secundum autem, ut aliquem laedat injuste:
quod tale est, ut et nulli prosit, et obsit alicui. Tertium,
quod ita prodest alteri, ut obsit alteri, quamvis
non ad immunditiam obsit corporalem. Quartum,
quod fit sola mentiendi fallendique libidine, quod
merum mendacium est. Quintum, quod fit placendi
cupiditate de suaviloquio. His omnibus penitus evitatis
atque rejectis, sequitur sextum genus, quod et
nulli obest, et prodest alicui: velut si quispiam pecuniam
alicujus injuste tollendam, sciens ubi sit,
nescire se mentiatur quocumque interrogante. Septimum,
quod et nulli obest, et prodest alicui: excepto
si judex interrogat: velut si nolens hominem ad
mortem quaesitum prodere, mentiatur; non solum
justum atque innocentem, sed et reum; quia christianae
disciplinae sit, ut neque de cujusquam correctione
desperetur, neque cuiquam poenitendi aditus
intercludatur. De quibus duobus generibus, quae
solent habere magnam controversiam, satis tractavimus,
et quid nobis placeret ostendimus: ut suscipiendis
incommoditatibus, quae honeste ac fortiter
tolerantur, haec quoque genera devitentur a fortibus
et fidelibus et veracibus viris ac feminis. Octavum
est genus mendacii, quod et nulli obest, et ad hoc
prodest, ut ab immunditia corporali aliquem tueatur,
duntaxat ea quam superius commemoravimus. Nam
etiam non lotis manibus manducare, immunditiam
putabant Judaei <note>(Matth. XV, 2, 20)</note>. Aut si et hanc
quisquam immunditiam vocat; non tamen talem, pro
qua evitanda mentiendum sit. Si autem mendacium
tale est, quod alicui faciat injuriam; etiamsi ab hac
immunditia, quam omnes homines abhorrent ac detestantur,
muniat hominem; utrum et hoc genere
mentiendum sit, si talis fiat injuria per mendacium,
<pb n="0506"/>
quae non sit in eo genere immunditiae, de quo nunc
agimus, alia quaestio est: non enim jam de mendacio
quaeritur; sed quaeritur utrum alicui facienda sit injuria
etiam non per mendacium, ut illa ab altero immunditia
depellatur. Quod nullo modo putaverim:
quanquam proponantur levissimae injuriae, veluti est
illa quam de uno modio amisso supra commemoravi;
et multum perturbent, utrum non debeamus facere
cuiquam vel talem injuriam, si ea potest alius, ne
stuprum patiatur, defendi aut muniri. Sed, ut dixi,
alia quaestio est.
</p>
          </div3>
        </div2>

<div2>
          <head>CAPUT XV.</head>
<p> <hi>Auctoritates divinae, quibus mendacium
prohibetur, aliaque praecepta ex factis sanctorum
intelligenda. Praeceptum praebendi alteram maxillam
percutienti. Praeceptum non jurandi omnino. Praeceptum
non cogitandi de crastino. Praeceptum ne Apostoli
secum aliquid portent in via.</hi> Nunc illud quod instituimus,
peragamus: utrum mentiendum sit, si etiam
inevitabilis conditio proponatur, ut aut hoc faciamus,
aut stuprum patiamur, vel aliquam exsecrabilem inquinationem;
etiamsi mentiendo nulli faciamus injuriam.</p>
<div3>
            <head>26.</head>
            <p>
 De qua re patebit aliquis considerationi locus,
si prius divinas auctoritates, quae mendacium prohibent,
diligenter discutiamus: si enim ipsae nullum
dant locum, frustra quaerimus qua exeamus; tenendum
est enim omni modo praeceptum Dei, et voluntas
Dei in iis quae tenendo praeceptum ejus passi
fuerimus, aequo animo sequenda: si autem relaxatur
aliquis exitus, non est in tali causa recusandum
mendacium. Propterea divinae Scripturae non solum
praecepta Dei continent, sed etiam vitam moresque
justorum; ut si forte occultum est, quemadmodum
accipiendum sit quod praecipitur, in factis justorum
intelligatur. Exceptis itaque his factis quae potest
quisque ad allegoricam significationem referre, quamvis
gesta esse nemo ambigat, sicuti sunt fere omnia
in libris Veteris Testamenti: quis enim ibi aliquid audeat
affirmare non pertinere ad figuratam praenuntiationem?
Quippe cum Apostolus etiam filios Abrahae,
quos utique naturali ordine propagandi populi
editos esse atque vixisse facillime dicitur (non enim
monstra et prodigia nata sunt, ut ad significationem
aliquam ducant animum), duo tamen Testamenta
significare asserat <note>(Galat. IV, 22-24)</note>; et beneficium
illud mirabile, quod Deus populo Israel praestitit ad
eruendos eos de servitute, qua in Aegypto premebantur,
poenamque vindictae, cum in itinere peccassent,
in figura contigisse dicat <note>(I Cor. X, 1-11)</note>:
quae facta invenies, quibus istam regulam deroges,
et affirmare praesumas ad figuram aliquam non esse
redigenda? His ergo exceptis, ea quae in Novo Testamento
a sanctis facta sunt, ubi morum imitandorum
 evidentissima commendatio est, valeant ad
exempla intelligendarum Scripturarum, quae in praeceptis
digesta sunt.</p>
          </div3>
<div3>
            <head>27.</head>
            <p>
 Velut cum legimus in Evangelio, <hi>Accepisti alapam,
para alteram maxillam <note>(Matth. V, 39)</note>
            </hi>. Exemplum
<pb n="0507"/>
autem patientiae nullum quam ipsius Domini
potentius et excellentius invenimus: at ipse cum
alapa percussus esset, non ait, Ecce altera maxilla;
sed ait, <hi>Si male dixi, exprobra de malo; si autem
bene, quid me caedis <note>(Joan. XVIII, 23)</note>
            </hi>? Ubi ostendit,
illam praeparationem alterius maxillae in corde
faciendam. Quod etiam apostolus Paulus utique noverat:
nam et ipse cum esset alapa percussus ante
Pontificem, non ait, Percute maxillam alteram; sed, <hi>Percutiet te Dominus</hi> 
 inquit, <hi>paries dealbate: et tu
sedes judicare me secundum legem, et contra legem jubes
me percuti <note>(Act. XXIII, 3)</note>
            </hi>? altissime intuens sacerdotium
Judaeorum jam tale factum fuisse, ut
nomine forinsecus niteret, intrinsecus autem luteis
concupiscentiis sorderet; quod transiturum esse vindicta
Domini videbat in spiritu, cum illud diceret:
sed tamen cor paratum habebat, non solum ad alias
alapas accipiendas, sed etiam quaelibet tormenta pro
veritate patienda, cum eorum dilectione a quibus
illa pateretur.</p>
          </div3>
<div3>
            <head>28.</head>
            <p>
 Scriptum est etiam, <hi>Ego autem dico vobis, non
jurare omnino.</hi> Juravit autem ipse Apostolus in Epistolis
suis <note>(Rom. IX, 1; Philipp. I, 8, et Galat. I, 20)</note>.
Et sic ostendit quomodo accipiendum esset quod dictum
est, <hi>Dico vobis, non jurare omnino:</hi> ne scilicet
jurando ad facilitatem jurandi veniatur, ex facilitate
ad consuetudinem, atque ita ex consuetudine in perjurium
decidatur. Et ideo non invenitur jurasse,
nisi scribens, ubi consideratio cautior non habet
linguam praecipitem. Et hoc utique a malo, sicut
dictum est, <hi>Quod autem amplius est, a malo est <note>(Matth. V, 34, 37)</note>
            </hi>:
non tamen suo, sed eorum infirmitatis,
quibus etiam sic fidem facere conabatur.
Nam quod loquens jurasset, dum non scriberet,
nescio utrum aliqua de illo Scriptura narraverit. Et
tamen Dominus ait, <hi>omnino non jurare:</hi> non enim
concessit ut id liceret scribentibus. Sed quia praecepti
violati reum Paulum, praesertim in Epistolis
conscriptis atque editis ad spiritualem vitam salutemque
populorum nefas est dicere; intelligendum
est illud quod positum est, <hi>omnino,</hi> ad hoc positum,
ut quantum in te est, non affectes, non ames, non
quasi pro bono cum aliqua delectatione appetas jusjurandum.</p>
          </div3>
<div3>
            <head>29.</head>
            <p>
 Sicut illud, <hi>Nolite cogitare de crastino;</hi> et, <hi>Nolite
itaque cogitare quid manducetis, et quid bibatis, et
quid induamini <note>(Matth. VI, 34, 25)</note>
            </hi>. Cum autem videmus
et ipsum Dominum habuisse loculos, quo ea
quae dabantur, mittebantur, ut servari possent ad
usus pro tempore necessarios <note>(Joan. XII, 6)</note>; et ipsos
Apostolos procurasse multa fratrum indigentiae, non
solum in crastinum, sed etiam in prolixius tempus
impendentis famis, sicut in Actibus Apostolorum legimus <note>(Act. XI, 28-30)</note>:
satis elucet illa praecepta
sic intelligenda, ut nihil operis nostri temporalium
adipiscendorum amore vel timore egestatis tanquam
ex necessitate faciamus.</p>
          </div3>
<div3>
            <head>30.</head>
            <p>
 Item dictum est Apostolis, ut nihil secum portantes
in via, ex Evangelio viverent. Et quodam
<pb n="0508"/>
loco etiam ipse Dominus significavit cur hoc dixerit,
cum addidit, <hi>Dignus est enim operarius mercede sua <note>(Luc. X, 4, 7, et Matth. X, 10)</note>
            </hi>:
ubi satis ostendit
permissum hoc esse, non jussum; ne forte qui hoc
faceret, ut in opere praedicationis verbi aliquid ab eis
quibus praedicaret, in usus vitae hujus sumeret, illicitum
aliquid se facere arbitraretur. Posse tamen
laudabilius non fieri, in apostolo Paulo satis demonstratum
est: qui cum diceret, <hi>Communicet autem
qui catechizatur verbo, ei qui se catechizat, in omnibus
bonis <note>(Galat. VI, 6)</note>
            </hi>; et multis locis id salubriter fieri
ab eis quibus verbum praedicaret, ostenderet: <hi>Sed
tamen ego,</hi> inquit, <hi>non sum usus hac potestate <note>(I Cor.
IX, 12)</note>
            </hi>. Potestatem ergo dedit Dominus, cum ista diceret,
non imperio constrinxit. Ita pleraque in verbis
intelligere non valentes, in factis sanctorum colligimus
quemadmodum oporteat accipi, quod facile in
aliam partem duceretur, nisi exemplo revocaretur.
</p>
          </div3>
        </div2>

<div2>
          <head>CAPUT XVI.</head>
<div3>
            <head>31.</head>
            <p>
 <hi>Os duplex, vocis et cordis: de
quo ore dictum sit,</hi> Os quod mentitur, <hi>etc. Os cordis
etiam in Evangelio monstratum. An vetitum id tantum
mendacium, quo alicui detrahitur. Sensus triplex in
loco Ecclesiastici <note>(cap. 7, V\. 14)</note>
            </hi>. Sic ergo quod scriptum
est, <hi>Os autem quod mentitur, occidit animam;</hi> 
de quo ore dixerit, quaeritur. Plerumque enim Scriptura
cum os dicit, conceptaculum ipsum cordis significat,
ubi placet et decernitur quidquid etiam per
vocem, cum verum loquimur, enuntiatur: ut corde
mentiatur, cui placet mendacium; possit autem non
corde mentiri, qui per vocem aliud quam est in animo
ita profert, ut majoris mali evitandi causa malum
se admittere noverit, cui tamen utrumque displiceat.
Et qui hoc asserunt, ita dicunt etiam illud
intelligendum quod scriptum est, <hi>Qui loquitur veritatem
in corde suo <note>(Psal. XIV, 3)</note>
            </hi>: quia semper in corde
veritas loquenda est; non autem semper in ore corporis,
si aliqua causa cavendi majoris mali aliud
quam in animo est, voce proferri exigat. Et esse quidem
os cordis, ex hoc jam intelligi potest, quod ubi
locutio est, ibi os non absurde intelligitur: nec recte
diceretur, <hi>Qui loquitur in corde suo;</hi> nisi et os in
corde recte intelligeretur. Quanquam et eo ipso loco,
ubi scriptum est, <hi>Os autem quod mentitur, occidit animam;</hi> 
si circumstantia lectionis consideretur, non
accipiatur fortasse aliud quam os cordis. Obscurum
enim responsum ibi est, ubi homines latet, qui os
cordis, nisi os corporis consonet, audire non possunt.
Illud autem os dicit in eo loco Scriptura pervenire ad
auditum Spiritus Domini, qui replevit orbem terrarum:
ita ut etiam labia et vocem et linguam commemoret
in eo loco; nec tamen omnia sinat intellectus
nisi de corde accipi, quia Dominum dicit non
latere quod dicitur: quod autem sono isto ad aures
nostras pertinente dicitur, nec homines latet. Ita
quippe scriptum est: <hi>Humanus est enim Spiritus sapientiae,
et non liberabit maledicum a labiis ejus: quoniam
renum illius testis est Deus, et cordis illius scrutator
est et verus, linguae illius auditor. Quoniam Spiritus
Domini replevit orbem terrarum, et hoc quod
<pb n="0509"/>
continet omnia, scientiam habet vocis. Propter hoc qui
loquitur iniqua, non potest latere, sed nec praeteriet illum
corripiens judicium. In cogitationibus enim impii
interrogatio erit; sermonum autem illius auditio a Domino
veniet, ad correptionem iniquitatum illius. Quoniam
auris zeli audit omnia, et tumultus murmurationum
non abscondetur. Custodite ergo vos a murmuratione,
quae nihil prodest, et a detractione linguae parcite:
quoniam responsum obscurum in vacuum non ibit. Os
autem quod mentitur, occidit animam <note>(Sap. I, 6 11)</note>
            </hi>.
Videtur ergo his minari, qui obscurum putant et secretum
esse quod corde agitant atque versant. Tam
vero clarum ostendere voluit hoc esse auribus Dei,
ut etiam tumultum eum appellaverit.</p>
          </div3>
<div3>
            <head>32.</head>
            <p>
 Manifeste etiam in Evangelio invenimus os cordis;
ut uno loco et corporis et cordis os Dominus commemorasse
inveniatur, ubi ait: <hi>Adhuc et vos sine intellectu
estis? Non intelligitis quia omne quod in os intrat,
in ventrem vadit, et in secessum emittitur; quae autem
procedunt de ore, de corde exeunt, et ea coinquinant
hominem? De corde enim exeunt cogitationes malae, homicidia,
adulteria, fornicationes, furta, falsa testimonia,
blasphemiae: haec sunt quae coinquinant hominem <note>(Matth. XV, 16-20)</note>
            </hi>.
Hic si unum os, quod est corporis,
intellexeris, quomodo intellecturus es, <hi>Quae autem
procedunt de ore, de corde exeunt;</hi> cum et sputus
et vomitus de ore procedant? Nisi forte tunc quisque
non coinquinatur, cum edit aliquid immundum; coinquinatur
autem, cum id evomit. Quod si absurdissimum
est, restat ut os cordis intelligamus a Domino
expositum, cum ait, <hi>Quae procedunt de ore, de corde
exeunt.</hi> Nam et furtum cum possit, et saepe ita fiat,
in silentio corporalis vocis atque oris perpetrari; dementissimum
est sic intelligere, ut tunc putemus quemquam
peccato furti contaminari, cum id fatetur aut
indicat; cum autem id tacite committit, incoinquinatum
arbitrari. At vero si ad os cordis quod dictum est
referamus, nihil omnino peccati tacite committi potest:
non enim committitur, nisi ex ore illo interiore
procedat.</p>
          </div3>
<div3>
            <head>33.</head>
            <p>
 Sicut autem quaeritur de quo ore dixerit, <hi>Os
autem quod mentitur, occidit animam;</hi> ita quaeri potest,
de quo mendacio. Videtur enim de illo proprie dicere,
quo cuiquam detrahitur. Ait enim: <hi>Abstinete
ergo vos a murmuratione, quae nihil prodest, et a detractione
linguae parcite.</hi> Fit autem ista detractio per
malevolentiam, cum quisquam non solum ore ac voce
corporis profert quod confingit in aliquem, sed etiam
tacitus talem vult credi; quod est utique ore cordis
detrahere: quod dicit obscurum et occultum Deo esse
non posse.</p>
          </div3>
<div3>
            <head>34.</head>
            <p>
 Nam quod alio loco scriptum est, <hi>Noli velle
mentiri omne mendacium;</hi> non ad hoc volunt valere,
ut nullo mendacio quisquam mentiatur. Itaque cum
alius dixerit, ex isto Scripturae testimonio usque adeo
generaliter omne mendacium esse detestandum, ut
etiam si quis mentiri velit, etiamsi non mentiatur,
jam voluntas ipsa damnanda sit; atque ad hoc interpretetur,
<pb n="0510"/>
quod non dictum est, Noli mentiri omne mendacium;
sed, <hi>Noli velle mentiri omne mendacium;</hi> ut non
solum mentiri, sed nec velle mentiri quisque audeat
ullo mendacio.
</p>
          </div3>
        </div2>

<div2>
          <head>CAPUT XVII.</head>
<p> <hi>Psalmi 5 versiculus 7 tripliciter
quoque intellectus. Praeceptum vetans falsum testimonium
dici, quomodo intelligendum.</hi> Dicit alius, Imo quod
ait, <hi>Noli velle mentiri omne mendacium;</hi> de ore cordis
exterminandum atque alienandum esse mendacium voluit:
ut a quibusdam mendaciis ore corporis abstinendum
sit, sicut illa sunt maxime, quae pertinent ad
doctrinam religionis; a quibusdam vero non sit ore
corporis abstinendum, si majoris mali evitandi causa
exigit; ore autem cordis ab omni mendacio penitus
abstinere debeamus. Ubi oportet intelligi quod dictum
est, <hi>Noli velle:</hi> voluntas quippe ipsa quasi os cordis
accipitur, ut non pertineat ad os cordis, cum majus
malum caventes mentimur inviti. Est et tertius intellectus,
quo sic accipias, <hi>Noli omne,</hi> ut exceptis aliquibus
mendaciis mentiri te sinat. Tanquam si diceret,
Noli velle credere omni homini: non utique ut
nulli crederetur moneret; sed ut non omnibus, aliquibus
autem crederetur. Et id quod sequitur, <hi>Assiduitas
enim ejus non proficiet ad bonum <note>(Eccli. VII, 14)</note>
            </hi>,
ita sonat, quasi non a mendacio, sed ab assiduo mendacio,
id est, a consuetudine atque amore mentiendi
prohibere videatur. Quo profecto delabetur, quisquis
vel omni mendacio putaverit abutendum, (ita enim
nec illud cavebit, quod fit in doctrina pietatis et religionis;
quo sceleratius quid facile invenias, non inter
omnia mendacia, sed inter omnia peccata?) vel alicui
mendacio, quamvis facili, quamvis innoxio, nutum
voluntatis accommodaverit; ut non invitus evadendi
majoris mali causa, sed volens libensque mentiatur. Ita
cum tria sint quae in hac sententia intelligi possint:
aut, Omne mendacium non solum mentiri noli, sed
nec velle mentiri; aut, noli velle, sed vel invitus mentire,
cum fugiendum est aliquid gravius; aut, noli
omne, ut exceptis aliquibus mendaciis caetera permittantur:
unum hic pro his quibus mentiri nunquam placet,
duo pro illis qui aliquando putant esse mentiendum,
inveniuntur. Sed tamen quod sequitur, <hi>Assiduitas
enim ejus non proficiet ad bonum,</hi> nescio utrum possit
primae harum trium sententiae suffragari: nisi forte
ita ut perfectorum praeceptum sit, omnino nunquam
non solum mentiri, sed vel velle mentiri; assiduitas
vero mentiendi nec proficientibus permittatur. Tanquam
si cum praeciperetur, nunquam prorsus non solum
mentiendum, sed nec voluntatem habendam esse
mentiendi, contradiceretur exemplis, quod aliqua sunt
etiam magna auctoritate approbata mendacia: responderetur
autem, illa quidem esse proficientium, quae
habent secundum hanc vitam qualecumque officium
misericordiae; sed usque adeo esse omne mendacium
malum, et perfectis atque spiritualibus animis omni
modo fugiendum, ut nec ipsis proficientibus assiduitas
ejus permittenda sit. Dictum est enim jam de obstetricibus
Aegyptiis, quod de indole ad melius proficiendi
<pb n="0511"/>
mentientes approbatae sunt: quia nonnullus
gradus est ad diligendam veram ac sempiternam salutem,
cum quisque misericorditer etiam pro alicujus
quamvis mortali salute mentitur <note>(Supra, cap.
5, n. 5-7)</note>.</p>
<div3>
            <head>35.</head>
            <p>
 Item quod scriptum est, <hi>Perdes omnes qui loquuntur
mendacium:</hi> alius dicit nullum hic exceptum
esse mendacium, sed omne damnatum. Alius dicit:
Ita vero, sed qui loquuntur ex corde mendacium, secundum
superiorem disputationem; nam veritatem loquitur
in corde, qui odit mentiendi necessitatem, quam
poenam hujus vitae mortalis intelligit. Alius dicit: Omnes
quidem perdet Deus qui loquuntur mendacium,
sed non omne mendacium: est enim aliquod mendacium
quod tunc insinuabat Propheta, in quo nulli parcatur;
id est, si peccata sua quisque confiteri detrectans,
defendat ea potius, et nolit agere poenitentiam;
ut parum sit quia operatur iniquitatem, nisi etiam justus
videri volens medicinae confessionis non succumbat:
ut et ipsa verborum distinctio non aliud intimare
videatur, <hi>Odisti omnes qui operantur iniquitatem <note>(Psal.
V, 7)</note>
            </hi>; sed non perdes, si poenitendo in confessione
veritatem loquantur, ut faciendo istam veritatem veniant
ad lucem; sicut in Evangelio secundum Joannem
dicitur, <hi>Qui autem facit veritatem, venit ad lucem <note>(Joan.
III, 21)</note>
            </hi>. <hi>Perdes</hi> autem <hi>omnes qui,</hi> non solum operantur
 quod odisti, sed etiam <hi>loquuntur mendacium;</hi> falsam
justitiam praetendendo, nec in poenitentia confitendo
peccata.</p>
          </div3>
<div3>
            <head>36.</head>
            <p>
 Nam de falso testimonio, quod in decem praeceptis
Legis positum est, nullo modo quidem contendi
potest dilectionem veritatis in corde servandam, et
proferendum falsum ad eum apud quem dicitur testimonium.
Cum enim Deo tantum dicitur, tunc tantum
in corde veritas amplectenda est: cum autem homini
dicitur, etiam ore corporis verum proferendum
est; quia homo non est cordis inspector. Sed plane de
ipso testimonio non absurde quaeritur apud quem quisque
testis sit. Non enim apud quoscumque loquimur,
testes sumus; sed apud eos quibus expedit et debetur
per nos cognoscere aut credere veritatem: sicuti est
judex, ne in judicando erret; aut qui docetur doctrina
religionis, ne erret in fide, aut ipsa doctoris auctoritate
dubius fluctuet. Cum autem ille te interrogat, aut
vult ex te aliquid nosse, qui eam rem quaerit quae non
ad eum pertineat, aut quam ei nosse non expedit; non
testem, sed proditorem requirit. Itaque si ei mentiaris,
a falso fortasse testimonio alienus eris, sed a mendacio
profecto non eris.
</p>
          </div3>
        </div2>

<div2>
          <head>CAPUT XVIII.</head>
<p> <hi>Quomodo accipiendus alius Scripturae
locus. Disquisitione praecedenti in utramque partem
quid hactenus inventum. Error mala metiens ex cupiditate
et ex consuetudine. Vita nostra duplex. Peccata minora
et si non propter utilitatem temporalem, an saltem
propter sanctitatem servandam admitti possint.</hi> Salvo igitur
eo quod falsum testimonium dicere nunquam licet,
quaeritur utrum liceat aliquando mentiri. Aut si
falsum testimonium est omne mendacium, videndum
<pb n="0512"/>
est utrum admittat compensationem, ut dicatur vitandi
majoris peccati gratia: sicut illud quod scriptum
est, <hi>Honora patrem et matrem <note>(Exod. XX, 16, 12)</note>
            </hi>, rapiente
officio potiore contemnitur; unde ultimum sepulturae
honorem patri prohibetur exsolvere, qui ab
ipso Domino ad regnum Dei annuntiandum vocatur <note>(Matth. VIII, 22)</note>.</p>
<div3>
            <head>37.</head>
            <p>
 Item quod scriptum est, <hi>Verbum excipiens filius
a perditione longe aberit: excipiens autem excipit
illud sibi, et nihil falsi de ore ipsius procedit <note>(Prov. XXIX,
27)</note>
            </hi>; dicit aliquis, non aliud hic accipiendum esse quod
positum est, <hi>Excipiens verbum filius,</hi> nisi verbum Dei,
quod est veritas. Ergo, <hi>Excipiens veritatem filius a perditione
longe aberit,</hi> refertur ad illud quod dictum est, <hi>Perdes omnes qui loquuntur mendacium.</hi> 
 Quod vero sequitur, <hi>Excipiens autem excipit illud sibi,</hi> 
 quid aliud insinuat,
nisi quod Apostolus dicit, <hi>Opus autem suum
probet unusquisque, et tunc in semetipso habebit gloriam,
et non in altero <note>(Galat. VI, 4)</note>
            </hi>? Qui enim excipit verbum,
id est veritatem, non sibi, sed ut hominibus
placeat, non eam custodit, cum eis videt placeri posse
mendacio. Qui autem excipit sibi, nihil falsum de ore
ipsius procedit; quia etiam cum placet hominibus
mendacium, non mentitur ille qui veritatem, non de
qua illis, sed de qua Deo placeret, excepit sibi. Itaque
non est cur hic dicatur, Omnes quidem perdet
qui loquuntur mendacium, sed non omne mendacium:
quando universaliter omnia mendacia circumcisa
sunt in eo quod dictum est, <hi>Et nihil falsi de ore
ipsius procedit.</hi> Sed dicit alius ita esse accipiendum,
sicut accepit apostolus Paulus quod ait Dominus, <hi>Ego
autem dico vobis, non jurare omnino <note>(Matth. V, 34)</note>
            </hi>.
Nam et hic omnis juratio circumcisa est; sed ab ore
cordis, ut nunquam voluntatis approbatione fieret,
sed necessitate infirmitatis alterius, id est, a malo
alterius, cui non aliter videtur persuaderi posse quod
dicitur, nisi jurando fides fiat; aut ab illo malo nostro,
quod hujus mortalitatis adhuc pellibus involuti,
cor nostrum non valemus ostendere: quod utique si
valeremus, juratione opus non esset. Quanquam etiam
in hac tota sententia, si quod dictum est, <hi>Excipiens
verbum filius a perditione longe aberit,</hi> de ipsa dictum
est Veritate per quam facta sunt omnia, quae incommutabilis
semper manet; quoniam doctrina religionis
ad eam contemplandam perducere nititur, potest
videri ad hoc esse dictum, <hi>Et nihil falsi de ore ipsius
procedit,</hi> ut nihil falsi quod ad doctrinam pertinet dicat.
Quod mendacii genus nulla omnino compensatione
subeundum, penitusque ac praecipue devitandum
est. Aut si quod dictum est, <hi>nihil falsi,</hi> absurde accipitur,
si non ad omne mendacium referatur; quod dictum
est, <hi>de ore ipsius,</hi> secundum superiorem disputationem
os cordis accipiendum esse contendit, qui aliquando
putat esse mentiendum.
<pb n="0513"/>
</p>
          </div3>
<div3>
            <head>38. </head>
            <p>
Haec certe omnis disputatio quamvis alternet,
aliis asserentibus nunquam esse mentiendum, et ad
hoc divina testimonia recitantibus; aliis contradicentibus,
et inter ipsa verba divinorum testimoniorum
mendacio locum quaerentibus: nemo tamen potest
dicere, hoc se aut in exemplo aut in verbo Scripturarum
invenire, ut diligendum vel non odio habendum
ullum mendacium videatur; sed interdum mentiendo
faciendum esse quod oderis, ut quod amplius detestandum
est devitetur. Sed in hoc errant homines,
quod subdunt pretiosa vilioribus. Cum enim concesseris
admittendum esse aliquod malum, ne aliud
gravius admittatur; non ex regula veritatis, sed
ex sua quisque cupiditate atque consuetudine metitur
malum; et id putat gravius, quod ipse amplius exhorrescit,
non quod amplius revera fugiendum est. Hoc
totum ab amoris perversitate gignitur vitium. Cum enim
duae sint vitae nostrae; una sempiterna, quae divinitus
promittitur; altera temporalis, in qua nunc sumus:
cum quisque istam temporalem amplius diligere coeperit,
quam illam sempiternam, propter hanc quam
diligit, putat esse omnia facienda; nec ulla aestimat
graviora peccata, quam quae huic vitae faciunt injuriam,
et vel ei commoditatis aliquid inique et illicite
auferunt, aut eam penitus illata morte adimunt. Itaque
fures, et raptores, et contumeliosos, et tortores
atque interfectores magis oderunt, quam lascivos,
ebriosos, luxuriosos, si nulli molesti sint. Non enim
intelligunt, aut omnino curant, quod isti Deo faciant
injuriam; non quidem in illius aliquod incommodum,
sed in suam magnam perniciem; cum dona ejus in
se corrumpunt, etiam temporalia, atque ipsis corruptionibus
aversantur aeterna: maxime si jam templum
Dei esse coeperunt; quod Christianis omnibus Apostolus
ita dicit: <hi>Nescitis quia templum Dei estis, et
Spiritus Dei habitat in vobis? Quisquis templum Dei
corruperit, corrumpet illum Deus. Templum enim Dei
sanctum est, quod estis vos <note>(I Cor. III, 16 et 17)</note>
            </hi>.</p>
          </div3>
<div3>
            <head>39.</head>
            <p>
 Et omnia quidem ista peccata, sive quibus injuria
fit hominibus in ipsis vitae hujus commodis,
sive quibus se ipsi homines corrumpunt, et nulli invito
nocent: omnia ergo ista peccata, etiamsi huic temporali
vitae ad aliquam delectationem vel utilitatem
videntur consulere (nam nullus aliquid horum alio
proposito ac fine committit); tamen ad illam vitam,
quae sempiterna est, implicatos omnibus modis impediunt.
Horum autem alia sunt quae solos facientes
impediunt, alia quae eos etiam in quibus fiunt. Nam
illa quae utilitatis ad hanc vitam pertinentis gratia servantur,
cum auferuntur ab injuriosis; illi soli peccant,
et a vita aeterna impediuntur, qui ea faciunt,
non ii quibus faciunt. Itaque etiamsi ea sibi auferri
quisque consentiat, vel ne faciat aliquid mali, vel ne
in his ipsis majus aliquid incommodi patiatur; non
solum non peccat, sed illud fortiter et laudabiliter,
hoc utiliter et inculpabiliter facit. Quae autem sanctitatis
religionisque causa servantur, cum haec violare
<pb n="0514"/>
injuriosi voluerint; etiam peccatis minoribus, non
tamen injuriis aliorum, si conditio proponitur et facultas
datur, redimenda sunt. Et tunc jam illa desinunt
esse peccata, quae propter graviora vitanda suscipiuntur.
Sicut enim in rebus utilibus, velut in pecuniario
aliove aliquo commodo corporali, non vocatur damnum,
quod propter majus lucrum amittitur; sic et in
rebus sanctis non vocatur peccatum, quod ne gravius
admittatur, admittitur. Aut si et illud damnum dicitur,
quod aliquis perdit ne amplius perdat; vocetur et hoc
peccatum, dum tamen suscipiendum esse, ut amplius
evitetur, ita nemo dubitet, sicut nemo dubitat cavendi
majoris damni causa patiendum esse quod minus est.
</p>
          </div3>
        </div2>

<div2>
          <head>CAPUT XIX.</head>
<div3>
            <head>40.</head>
            <p>
 <hi>Tria servanda sanctitatis causa:
pudicitia corporis, castitas animi, et veritas doctrinae.</hi> 
Ista sunt autem quae sanctitatis causa servanda
sunt: pudicitia corporis, et castitas animae, et veritas
doctrinae. Pudicitiam corporis, non consentiente ac
permittente anima nemo violat. Quidquid enim nobis
invitis nullamque tribuentibus potestatem majore vi
contingit in nostro corpore, nulla impudicitia est. Sed
permittendi potest esse aliqua ratio, consentiendi autem
nulla. Tunc enim consentimus, cum approbamus
et volumus: permittimus autem etiam non volentes,
evitandae alicujus majoris turpitudinis gratia. Consensio
sane ad impudicitiam corporalem, etiam castitatem
animi violat. Animi quippe castitas est in bona
voluntate et sincera dilectione, quae non corrumpitur,
nisi cum amamus atque appetimus quod amandum
atque appetendum non esse veritas docet. Custodienda
est ergo sinceritas dilectionis Dei et proximi; in hac
enim castitas animi sanctificatur: et agendum quibus
possumus viribus, et pia supplicatione, ut cum violanda
appetitur pudicitia corporis nostri, nec ipse animae
sensus extremus, qui carni implicatus est, aliqua
delectatione tangatur; si autem hoc non potest, vel
mentis in non consentiendo castitas conservetur. Custodienda
est autem in animi castitate, quod ad dilectionem
proximi pertinet, innocentia et benevolentia:
quod autem ad Dei, pietas. Innocentia est, qua nulli
nocemus; benevolentia qua etiam prosumus cui possumus;
pietas, qua colimus Deum. Veritas autem
doctrinae, religionis atque pietatis, nonnisi mendacio
violatur; cum ipsa summa atque intima veritas, cujus
est ista doctrina, nullo modo possit violari: ad quam
pervenire, atque in illa omni modo manere, eique penitus
inhaerere non licebit, nisi cum corruptibile hoc
induerit incorruptionem, et mortale hoc induerit immortalitatem <note>(I Cor. XV, 53)</note>.
Sed quia omnis in hac vita
pietas, exercitatio est, qua in illam tenditur, cui exercitationi
ducatum praebet ista doctrina, quae humanis
verbis et corporeorum sacramentorum signaculis
ipsam insinuat atque intimat veritatem: propterea et
haec quae per mendacium corrumpi potest, maxime
incorrupta servanda est; ut si quid in illa castitate
animi fuerit violatum, habeat unde reparetur. Corrupta
<pb n="0515"/>
enim auctoritate doctrinae, nullus aut cursus aut
recursus esse ad castitatem animi potest.
</p>
          </div3>
        </div2>

<div2>
          <head>CAPUT XX.</head>
<div3>
            <head>41.</head>
            <p>
 <hi>Pudicitiae corporalis causa non
mentiendum. Fides unde dicta. Castitas animi.</hi> Conficitur
ergo ex his omnibus haec sententia, ut mendacium
quod non violat doctrinam pietatis, neque ipsam pietatem,
neque innocentiam, neque benevolentiam, pro
pudicitia corporis admittendum sit. Et tamen si quisquam
proponeret sibi sic amandam veritatem, non
tantum quae in contemplando est, sed etiam in vero
enuntiando quod in suo quoque rerum genere verum
est; et non aliter proferendam ore corporis sententiam,
quam in animo concepta atque conspecta est;
ut fidei veridicam pulchritudinem non solum auro, et
argento, et gemmis, et amoenis praediis, sed et ipsi
universae temporali vitae omnique corporis bono praeponeret;
nescio utrum sapienter a quoquam errare
diceretur. Et si hoc suis omnibus talibus rebus recte
anteferret, plurisque penderet; recte etiam temporalibus
rebus aliorum hominum, quos innocentia benevolentiaque
sua servare atque adjuvare deberet.
Amaret enim perfectam fidem, non solum bene credendi
ea quae sibi excellenti et fide digna auctoritate
dicerentur, sed etiam fideliter enuntiandi quae ipse
dicenda judicaret, ac diceret. Fides enim appellata
est in latina lingua ex eo quia fit quod dicitur: quam
manifestum est non exhibere mentientem. Quae et si
minus violatur, cum ita quisque mentitur, ut ei nullo
incommodo nullaque pernicie credatur, addita etiam
intentione vel salutis tuendae, vel pudicitiae corporalis;
violatur tamen, et res violatur in animi castitate atque
sanctitate servanda. Unde cogimur, non opinione hominum
quae plerumque in errore est, sed ipsa quae omnibus
supereminet atque una invictissima est veritate,
etiam pudicitiae corporis perfectam fidem anteponere.
Est enim animi castitas, amor ordinatus non subdens
majora minoribus. Minus est autem quidquid in corpore,
quam quidquid in animo violari potest. Certe
enim cum pro pudicitia corporali quisque mentitur,
videt quidem corrumpendo corpori suo, non suam, sed
alienam imminere libidinem; cavet tamen, ne saltem
permittendo sit particeps. Permissio vero illa ubi
nisi in animo est? Etiam corporalis ergo pudicitia
corrumpi nisi in animo non potest: quo non consentiente,
neque permittente, nullo modo recte dicitur
violari pudicitia corporalis, quidquid in corpore fuerit
aliena libidine perpetratum. Unde colligitur, multo
magis animi castitatem servandam esse in animo, in
quo tutela est pudicitiae corporalis. Quamobrem quod
in nobis est, utrumque sanctis moribus et conversatione
muniendum est atque sepiendum, ne aliunde
violetur. Cum autem utrumque non potest, quid pro
quo sit contemnendum quis non videat? cum videat
quid cui sit praeponendum, animus corpori, an corpus
animo; animi castitas pudicitiae corporis, an pudicitia
corporis castitati animi; et quid magis in peccatis cavendum,
permissio facti alieni, an commissio facti tui.
</p>
          </div3>
        </div2>

<div2>
          <head>CAPUT XXI.</head>
<div3>
            <head>42.</head>
            <p>
 <hi>Epilogus praedictorum. Mentiendum
<pb n="0516"/>
nunquam ullo mendacii genere ex octo recensitis.
Defensores mendacii quam caeci.</hi> Elucet itaque discussis
omnibus, nihil aliud illa testimonia Scripturarum
monere, nisi nunquam esse omnino mentiendum:
quandoquidem nec ulla exempla mendaciorum imitatione
digna in moribus factisque sanctorum inveniantur;
quod ad eas attinet Scripturas, quae ad nullam
figuratam significationem referuntur, sicuti sunt res
gestae in Actibus Apostolorum. Nam Domini omnia
in Evangelio, quae imperitioribus mendacia videntur,
figuratae significationes sunt. Et quod ait Apostolus, <hi>Omnibus omnia factus sum, ut omnes lucrifacerem 
 <note>(I Cor.
IX, 22)</note>
            </hi>: non eum mentiendo, sed compatiendo fecisse
recte intelligitur; ut tanta charitate cum eis liberandis
ageret, ac si ipse in eo malo esset, a quo illos sanare
cupiebat. Non est igitur mentiendum in doctrina
pietatis: magnum enim scelus est, et primum genus
detestabilis mendacii. Non est mentiendum secundo
genere; quia nulli facienda est injuria. Non est
mentiendum tertio genere; quia nulli cum alterius
injuria consulendum est. Non est mentiendum quarto
genere, propter mendacii libidinem, quae per se
ipsam vitiosa est. Non est mentiendum quinto genere;
quia nec ipsa veritas fine placendi hominibus
enuntianda est: quanto minus mendacium, quod per
se ipsum, quia mendacium est, utique turpe est?
Non est mentiendum sexto genere; neque enim recte
etiam testimonii veritas pro cujusquam temporali
commodo ac salute corrumpitur. Ad sempiternam
vero salutem nullus ducendus est opitulante mendacio.
Non enim malis convertentium moribus ad
bonos mores convertendus est: quia si erga illum
faciendum est, debet etiam ipse conversus facere
erga alios; atque ita non ad bonos, sed ad malos
mores convertitur, cum hoc ei praebetur imitandum
converso, quod ei praestitum est convertendo. Neque
septimo genere mentiendum est; non enim cujusquam
commoditas aut salus temporalis perficiendae
fidei praeferenda est. Nec si quisquam in recte factis
nostris tam male movetur, ut fiat etiam animo deterior
longeque a pietate remotior, propterea recte
facta deserenda sunt: cum id nobis praecipue tenendum
sit, quo vocare atque invitare debemus, quos
sicut nosmetipsos diligimus; fortissimoque animo
bibenda est apostolica illa sententia: <hi>Aliis quidem
sumus odor vitae in vitam, aliis odor mortis in mortem;
et ad haec quis idoneus <note>(II Cor. II, 16)</note>
            </hi>? Nec octavo
genere mentiendum est; quia et in bonis castitas
animi, pudicitia corporis; et in malis id quod ipsi
facimus, eo quod fieri sinimus majus est. In his
autem octo generibus tanto quisque minus peccat
cum mentitur, quanto emergit ad octavum; tanto
amplius, quanto devergit ad primum. Quisquis
autem esse aliquod genus mendacii quod peccatum
non sit putaverit, decipiet se ipsum turpiter, cum
honestum se deceptorem arbitratur aliorum.
<pb n="0517"/>
</p>
          </div3>
<div3>
            <head>43. </head>
            <p>
Tanta porro caecitas hominum animos occupavit,
ut eis parum sit si dicamus quaedam mendacia
non esse peccata, nisi etiam in quibusdam peccatum
dicant esse, si mendacium recusemus: eoque perducti
sunt defendendo mendacium, ut etiam primo illo
genere, quod est omnium sceleratissimum, dicant
usum fuisse apostolum Paulum. Nam in Epistola ad
Galatas, quae utique sicut caeterae ad doctrinam religionis
pietatisque conscripta est, illo loco dicunt
eum esse mentitum, ubi ait de Petro et Barnaba, <hi>Cum vidissem quia non recte ingrediuntur ad veritatem
Evangelii.</hi> 
 Cum enim volunt Petrum ab errore, atque
ab illa in quam inciderat, viae pravitate defendere;
ipsam religionis viam, in qua salus est omnibus,
<pb n="0518"/>
confracta et comminuta Scripturarum auctoritate,
conantur evertere. In quo non vident, non solum
mendacii crimen, sed etiam perjurii se objicere
Apostolo in ipsa doctrina pietatis, hoc est, in Epistola
in qua praedicat Evangelium: ibi quippe ait priusquam
ista narraret, <hi>Quae autem scribo vobis, ecce
coram Deo, quia non mentior <note>(Galat. II, 14, et I, 20)</note>
            </hi>.
Sed jam sit hujus disputationis modus, in cujus totius
consideratione et pertractatione nihil prae caeteris
cogitandum atque orandum est, quam illud quod
idem apostolus dicit: <hi>Fidelis Deus, qui non vos sinet
tentari supra quam potestis ferre; sed faciet cum
tentatione etiam exitum, ut possitis sustinere <note>(I Cor.
X, 13)</note>
            </hi>.

</p>
          </div3>
        </div2>
      </div1>
</body>
  </text>
</TEI>
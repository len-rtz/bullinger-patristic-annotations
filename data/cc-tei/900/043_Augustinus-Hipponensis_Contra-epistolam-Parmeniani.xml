<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Contra epistolam Parmeniani</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 43</title>
           <idno>AugHip.CoEpPa</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head> <hi>LIBER PRIMUS.</hi> Occurrit criminationibus et injustis Parmeniani contra Catholicos querelis; ostenditque christianos principes pro officio ac jure suo poenas ad coercendos haereticos et schismaticos recte constituere.</head>
<p>CAPUT PRIMUM.--1. Multa quidem alias adversus
Donatistas, pro viribus quas Deus praebet, partim
scribendo, partim etiam tractando disserui: nunc autem
quoniam incidit in manus nostras Parmeniani
quondam episcopi eorum quaedam epistola, quae scribitur
ad Tichonium, hominem quidem et acri ingenio
praeditum, et uberi eloquio, sed tamen donatistam,
cum eum arbitraretur in hoc errare, quod ille verum
coactus est confiteri; placuit petentibus, imo jubentibus
fratribus, ut huic eidem Parmeniani epistolae
responderem, propter quaedam maxime quae de Scripturis
testimonia non sicut accipienda sunt, accipit.
Tichonius enim omnibus sanctarum paginarum vocibus
circumtusus evigilavit, et vidit Ecclesiam Dei
toto orbe diffusam, sicut de illa tanto ante per corda
<pb n="0034"/>
et ora sanctorum praevisum atque praedictum est. Quo
percepto, suscepit adversus ipsos suos demonstrare
et asserere, nullius hominis quamvis sceleratum et
immane peccatum praescribere promissis Dei, nec id
agere quorumlibet intra Ecclesiam constitutorum
quamlibet impietatem, ut fides Dei de Ecclesia futura
et diffundenda usque ad terminos orbis terrae, quae in
promissis patrum retenta et nunc exhibita est, evacuetur.
Hoc ergo Tichonius cum vehementer copioseque
dissereret, et ora contradicentium multis et
magnis ac manifestis sanctarum Scripturarum testimoniis
oppilaret; non vidit quod consequenter videndum
fuit, illos videlicet in Africa christianos pertinere
ad Ecclesiam toto orbe diffusam, qui utique non
istis ab ejusdem orbis communione atque unitate sejunctis,
<pb n="0035"/>
sed ipsi orbi terrarum per communionem
connecterentur. Parmenianus autem caeterique Donatistae
viderunt hoc esse consequens, et maluerunt
suscipere obstinatissimum animum adversus apertissimam
veritatem quam Tichonius asserebat, quam ea
concessa superari ab Africanis Ecclesiis, quae illius
unitatis quam Tichonius asserebat, communione gauderent,
unde se isti separassent. Et Parmenianus
quidem primo eum per epistolam velut corrigendum
putavit: postea vero ex concilio eorum perhibet
damnatum. Epistolae itaque Parmeniani, quam scripsit
ad Tichonium, reprehendens eum, quod Ecclesiam
praedicaret toto orbe diffusam, et admonens ne facere
auderet, hoc opere statuimus respondere.</p>
<p>CAPUT II.--2. Illud itaque primum videamus,
quale sit, quod  « Gallos et Hispanos et Italos et eorum
socios, »  quos utique totum orbem vult intelligi,
 « traditoribus Africanis commercio scelerum et societate
criminum »  dicit  « esse consimiles. »  Homini
enim de Scripturis sanctis proferenti tam multa et
tam ingentia documenta, ipse sine documentis loquitur
et vult nihil probans credi sibi; invitans eum videlicet
ad imitationem sui, quia et ipse quibusdam
coepiscopis suis contra tot Ecclesias per tantam latitudinem
terrarum omnium constitutas, non nisi loquentibus
credidit. Qua credulitate quid magis temerarium
reperiri potest? Dicit enim  « legatione functos
quosdam, »  sicut ipse asserit,  « fidelissimos testes,
ad easdem venisse provincias, »  deinde  « geminato
adventu sanctissimorum, »  sicut ipse dicit,  « Domini
sacerdotum, dilucide, plenius ac verius publicata
esse »  quae objiciunt; homo putans sibi magis credi
debere quam Deo. Profert Tichonius divini Testamenti
tonitrua, quod factum est in promissione Abrahae et in
promissione Isaac et Jacob, quorum se Deum testatur
dicens: <hi>Ego sum Deus Abraham, Deus Isaac, et Deus
Jacob; hoc nomen est mihi in aeternum <note>(Exod. III, 6, 15)</note>
          </hi>.
Et iste opponit narrationes consacerdotum suorum.
Quid dictum est ad Abraham? <hi>In semine tuo benedicentur
omnes gentes <note>(Gen. XXII, 18)</note>
          </hi>. Quid dictum est
ad Isaac? <hi>Et benedicentur in semine tuo omnes gentes
terrae, pro eo quod audivit Abraham pater tuus vocem
meam <note>(Id. XXVI, 4, 5)</note>
          </hi>. Quid dictum est ad Jacob? <hi>Ego sum Deus Abrahae patris tui, et Deus Isaac, ne
timeas. Terram enim supra quam tu dormis, tibi dabo
et semini tuo: et erit semen tuum sicut arena terrae</hi> 
 <super>2</super>, <hi>et
replebitur in mare et in africum et in aquilonem et in
orientem; et benedicentur in te omnes tribus terrae, et
in semine tuo <note>(Id. XXVIII, 13, 14)</note>
          </hi>. Ne autem de Judaeis
dictum putent; quid sit semen Abrahae, in quo dictum
est benedicendas omnes gentes, exponat Apostolus. <hi>Abrahae,</hi> 
 inquit, <hi>dictae sunt promissiones et semini ejus:
non dicit, Et seminibus, tanquam in multis; sed tanquam
in uno, Et semini tuo, quod est Christus <note>(Galat.
III, 16)</note>
          </hi>. In Christo ergo omnes gentes benedictionem
habituras, tanta auctoritate promissum est, tanta exhibitum
veritate; et contradicunt qui se christianos
<pb n="0036"/>
dici volunt! Et contra hoc quid opponunt?  « Legatione, » 
ait,  « functi quidam fidelissimi testes ad easdem
provincias venerunt: dein geminato adventu sanctissimorum
Domini sacerdotum, dilucide, plenius ac
verius est publicatum. »  Quid, quaeso te, quid per
ipsos fideles testes, quos vultis Deo esse fideliores,
quid publicatum est? An quia per Afros traditores
semen Abrahae, quod est Christus, non est permissum
pervenire usque ad omnes gentes, et ibi exaruit quo
pervenerat? Dicite jam collegis vestris magis credendum
esse quam Testamento Dei: et hoc dicentes,
ipsum Testamentum vos a flamma conservasse gloriamini,
quod lingua delere conamini.</p>
<div3>
          <head>3.</head>
          <p>
 Sed eligat quisque quod placet; et si contra
coelestia fulgura mendacii terreni fumus aliquid praevalet,
dimisso coelo evanescat in ventos. Si enim Parmenianus
cathedrae suae non faveret, magis eligeret
Scripturae Dei credere quam collegis suis. Deus enim
dicit ad Jacob: <hi>Non relinquam te, donec faciam quae
locutus sum tecum <note>(Gen. XXVIII, 15)</note>
          </hi>. Istos autem multo
est utique credibilius, quia jam justo judicio fuerant
improbati, ad sociandum communionem in illis partibus,
ubi jam Deus complebat quod promiserat patribus,
non esse admissos, et propterea de sanctis sacerdotibus
Dei, a quibus recipi non meruerant,
jactasse talia, quibus infirmos animos deceptarum a se
plebium falsis rumoribus agitarent, et temere credulas
mentes superbia sui nominis irretitas, ab orbis terrarum
pace disrumperent. Quid hac stultitia, imo vero
dementia reperitur insanius? In tot gentibus orbis
terrarum et ex magna parte complevit Deus et adhuc
complet, donec ad omnes omnino veniat, quod promisit,
qui dixit, <hi>Non relinquam te, donec faciam quae
locutus sum tecum.</hi> Et isti jam credunt nuntiantibus non
impleri quae promisit Deus, et ideo ex partibus terrarum
in quibus jam impletum erat, periisse Abrahae
semen, quod est Christus, et evacuatas promissiones
Dei, quia ipsi non sunt admissi ad eorum communionem,
apud quos hoc jam retinebat orbis impletum.
Et non eis dicitur, <hi>Solus Deus verax, omnis autem homo
mendax <note>(Rom. III, 4)</note>
          </hi>: de vestro ista dicitis, <hi>Qui
loquitur mendacium, de suo loquitur <note>(Joan. VIII, 44)</note>
          </hi>: <hi>vos ergo</hi> 
 sicut homines mentimini, quia sicut homines
irascimini. Non eis hoc dicitur, sed insuper creditur
eis, de orbe terrarum, quem possidere jam coeperat,
periisse Christum. Et qui hoc credunt, cum
impudenter dicerent, Christiani sumus; audent dicere,
Nos soli sumus.
</p>
          <p>CAPUT III.--4. Dicit etiam Parmenianus, <hi>hinc
probari consceleratum fuisse orbem terrarum criminibus
traditionis, et aliorum sacrilegiorum; quia cum multa talia
fuerint tempore persecutionis admissa, nulla propterea
facta est in ipsis provinciis separatio populorum.</hi> Quasi
fieri non potuerit ut partim latuerint mali, neque
fuerint accusati, ut possent sine ulla temeritate damnari;
partim etiam fuerint proditi atque damnati,
<pb n="0037"/>
et quia rebus manifestis non arguebantur, ab Ecclesiis
perturbandis dividendisque cessaverint: atque ita
factum sit ut cum quidam non accusarentur, quaedam
vero incerta crimina pro certa pace Deo dimitterentur;
quaedam autem ita manifestata et convicta
damnarentur, ut nullus damnatus posset simulata innocentia
decipere populos, nequaquam unitatis vinculum
rumperetur. Neque enim et in Africa fieret hoc
tam immane praecisionis malum, nisi magis factio
falsa fingentium, quam ratio vera convincentium praevaleret.</p>
        </div3>
<div3>
          <head>5.</head>
          <p>
 Legant qui volunt quae narret, et quibus documentis
quam multa persuadeat venerabilis memoriae
Milevitanus episcopus catholicae communionis Optatus <note>(Contra Parmenianum, lib. 1)</note>,
sive de Lucilla pecuniosissima
tunc et factiosissima femina, quam pro
Ecclesiae disciplina sanctus Caecilianus adhuc diaconus
laeserat; vel de caeteris factionis ejus consortibus,
sive furibus ecclesiastici argenti, sive ad episcopatum
se non pervenisse dolentibus, et sibi praelatum
Caecilianum insidiis quibus poterant insectantibus;
sive de Numidis episcopis quos ista factio convocaverat
ad perniciem Caeciliani, ut illo deposito alter eis
ordinaretur. Qui venientes cum primate suo tunc
Secundo Tigisitano, et aliis quibus traditionis confessa
crimina Secundus ipse donaverat, veluti paci
consulens, sicut ecclesiastica Gesta testantur, absentem
Caecilianum sine ulla dilatione diligentioris inquisitionis,
nullo responsionis loco servato, traditorem
esse censuerunt: ut ei videlicet obessent absenti
traditionis crimina tantummodo objecta, cum sibimetipsis
praesentes confessa donaverint. Ita contra
sedentem in cathedra, cui totus orbis christianus in
transmarinis et longe remotis terris, et in ipsis Africanis
gravioribus et adversus ejusmodi fallacias robustioribus
communicaret Ecclesiis, episcopum alterum
ordinaverunt, ut possent pro suo facto contradicere
promissionibus Dei, ne in semine Abrahae
benedicerentur omnes gentes; ut eas etiam partes
orbis terrarum a traditoribus Afris inquinatas dicerent,
quae nec Caeciliani nomen audissent. Insuper
etiam contra orbem terrarum, dicentem, Quod civibus
tuis objicis, nec cognoscere potui, nec damnare incognitum
debui (aut certe quomodo se haberet ejus
vita, quam tamen isti de nullo crimine convicerunt,
ille tanquam innocens audisset), proferunt testimonium
Apostoli dicentis, <hi>Non solum qui faciunt ea, sed
etiam qui consentiunt facientibus <note>(Rom. I, 32)</note>
          </hi>. Parumne
eis fuit tot et tantos christianos populos damnare
inauditos, nisi etiam contra Apostolum ipsum
ejus quidem verba, sed non ejus intellectum depromere
auderent? Si enim hoc est consentire malefacientibus,
esse cum eis in Ecclesia, consentiebat
etiam ipse falsis fratribus, inter quos se periclitari
contestabatur <note>(II Cor. XI, 26)</note>, et quos non caste, sed
per invidiam sine charitate praedicantes Evangelium,
praedicare tamen permittit <note>(Philipp. I, 15, 17, 18)</note>.
<pb n="0038"/>
Si autem nihil est aliud consentire malefacientibus,
nisi mala facta eorum approbare atque laudare;
exemplo Apostoli, orbis terrarum non consentiret
criminibus Afrorum, etiam si ea cognita pro pace
Ecclesiae toleraret; quem tamen ea cognovisse isti
non probant, etiam si vera fuisse probare potuissent.
</p>
          <p>CAPUT IV.--6. Frustra itaque dicit Parmenianus, <hi>damnatos in Africa traditores in consortium damnationis
acceptos a provinciis transmarinis.</hi> 
 Hoc enim
est quod credere non debemus, ne temeritate sacrilega
totum orbem terrarum in Christi unitate fundatum,
ex istorum falsa criminatione damnemus, potius
quam ex vera Dei promissione diligamus. Quid enim
magis credendum est, quod dixit Deus, <hi>In semine tuo
benedicentur omnes gentes;</hi> an quod isti dicunt, In semine
traditorum Afrorum maledicuntur omnes gentes:
ut plus valeat quod commisit iniquitas, quam
quod pollicita est veritas? Cur ergo non potius credimus
quia illi qui recepti sunt in communionem a
provinciis transmarinis, aut innocentes opprimi non
potuerunt a calumniatoribus, quod multis documentis
probabilius persuaderi potest; aut certe eum convinci
non possent, etiam si mali fuerunt, innocentes crediti,
sine ulla suscipientium contaminatione suscepti
sunt? Quid, quod etiam si per malos fratres, quales
Apostolus in Ecclesiae unitate toleravit, quales martyr
Cyprianus in Epistola de Lapsis gemit; si ergo per
tales fratres etiam in judicum numero constitutos,
actum esset aliqua pravitate, ut traditores excludi
convincique non possent, et christianus orbis simulata
eorum innocentia falleretur, nullo modo suam
innocentiam perdidisset.</p>
        </div3>
<div3>
          <head>7.</head>
          <p>
 Quod enim de Osio dicunt Cordubensi quondam
catholico episcopo, flagitandum est ut probent, non
solum talem illum fuisse qualem dicunt, sed quod
talis fuerit manifestum illis fuisse quibus eum communicasse
asserunt. Hoc enim nisi probaverint,
frustra dicunt se scisse qualis fuerit: quia nescientibus
obesse non potuit, a quibus se isti innocentibus
separando, propter ipsam separationis sacrilegam iniquitatem
innocentes esse non possunt. Hoc enim
magis credibile est (si tamen Osius ab Hispanis damnatus,
a Gallis est absolutus), sic fieri potuisse, ut
falsis criminationibus Hispani circumventi, et callida
insidiarum fraude decepti, contra innocentem ferrent
sententiam, et postea pacifice in humilitate christiana
cederent sententiae collegarum, quibus illius innocentia
comprobata est, ne pervicaci et animosa perversitate
priores suas sententias defendendo, in sacrilegium
schismatis, quod omnia scelera supergraditur,
caecitate impietatis irruerent: sicut isti miseri fecerunt,
et nec sero saltem toties divisi atque concisi
sentiunt quod fecerunt.</p>
        </div3>
<div3>
          <head>8.</head>
          <p>
 Satis igitur, satisque declarant unde insanabiles
facti sunt, videlicet ne sententias suas, quas in absentem
Caecilianum temere protulerunt, condemnare
cogerentur, si transmarino judicio, ubi a Caeciliano
<pb n="0039"/>
praesente superati sunt, consideratione veritatis et pacis
acquiescerent; majorem reportaturi victoriam, si animositatem
humanam saltem post judicium, quam si
hominem in ipso judicio superarent. Nam illa victoria
praecelsior est, et triumpho celsiore plenior, quam
si non solum de homine uno victo, sed de universa
subjugata civitate referatur, dicente Scriptura, <hi>Melior
est qui vincit iram, quam qui capit civitatem <note>(Prov. XVI,
32)</note>
          </hi>. Illi ergo hominem vincere cupiebant, quos ira
vincebat. Et quia hominem vincere nequiverunt, et
ab homine et ab ira superati sunt: ab homine, quia
in judicio victi sunt; ab ira, quia nec victi quieverunt,
pravissimo corde vel audientes vel legentes
Apostoli sententiam dicentis, <hi>Si enim quae destruxi,
haec iterum aedifico, praevaricatorem me ipsum constituo <note>(Galat. II, 18)</note>
          </hi>.
Quae verba scilicet si tam sinistro
animo ipse Apostolus intelligeret, nec christianus nec
apostolus fieret, nec praedicator aedificaret Ecclesias,
quas persecutor ante destruebat. Nusquam itaque isti
se tam aperte indicarunt, cur nec superati corrigi voluerunt,
quam cum detestantur Hispanos, quod post
sententias suas aliter prolatas collegarum posteriori
discussioni judicioque cesserunt. Quam enim hoc factum
est de mansuetudine christiana, tam illud de
contentione diabolica: et ideo non mirum quod ista
humilitate pax custodita est, et illa elatione disrupta.
Proinde illis recte redditur quod fecerunt: docuerunt
enim talia posteros suos. Nam et Maximianistae non
ob aliud trecentorum et decem collegarum suorum, a
quibus Primianus, quem primo ipsi damnaverunt,
innocens judicatus est, judicio cedere noluerunt, nisi
pro dicta contumacia sententiam apostolicam imperitis
opponendo, et dicendo, <hi>Si enim quae destruxi, haec
iterum aedifico, praevaricatorem me ipsum constituo.</hi> 
Destruxerant enim centum collegae Primianum, et
eum propterea cum trecentis rursus aedificare noluerunt.
Ita cum se cavere fingunt ne hominem aedificent
quem destruxerant, se ipsos malo schismatis sacrilegi
destruxerunt.</p>
        </div3>
<div3>
          <head>9.</head>
          <p>
 Sed tamen si viveret Parmenianus, non auderet
jam reprehendere Hispanos, et eos appellare praevaricatores
qui a sententia sua in collegarum sententiam
deflexerunt, ne ipse offenderet collegas suos,
qui multi Primiano jam a se damnato in melius correcti
ad trecentorum concilium transierunt, magis
<pb n="0040"/>
eligentes contra suas proprias venire sententias,
quam contra pacem unitatis, etiam in parte Donati.
Et maxime Praetextato Assuritano et Feliciano Mustitano
parceret Parmenianus, qui etiam damnati a trecentis
et decem coepiscopis suis, ad eosdem ipsos a
quibus damnati fuerant, studio concordiae redierunt,
et a suis damnatoribus eodem studio sine ullo sui honoris
detrimento, pro pace suscepti sunt: nec quisquam
rebaptizandos putavit, qui fuerant ab eis foris
in schismate baptizati. An forte quia multum displicent
Parmeniano qui corrigunt sententias suas, et eos
non intelligens quos Apostolus praevaricatores vocat,
detestaretur istos, quia intro redire quam foris remanere
maluerunt, et adjunctis sibi nonnullis similibus
sociis, etiam Parmenianistas crearet, sicut jam multa
frusta de isto frusto per totam Africam facta sunt?
Sic, sic necesse est ut minutatim secti concisique
dispereant, qui tumorem animositatis suae catholicae
pacis sanctissimo vinculo praetulerunt. Neque enim
tam timenda sunt quae comminatur Parmenianus,
quam intuenda quae confitetur.
</p>
          <p>CAPUT V.--10. Cum enim diceret, <hi>per Osium
Hispanum adjutorium praestitum Caeciliano, ut ad eorum
communionem sanctorum et illibatorum numerus
cogeretur, et huic impietati fidem servorum Dei integram
restitisse;</hi> ultro fassus est suos ipsos adiisse
etiam Constantinum, et arbitrio ejus a judicibus episcopis
causam cognitam, quibus praefuit Melchiades
Romanae urbis episcopus. In quo judicio, sicut ecclesiastica
Gesta testantur, quia victi sunt isti, et innocens
Caecilianus inventus est, eumdem Melchiadem
crimine traditionis accusant. Quod quaero quomodo
cognoverint? Si enim ante judicium, non sibi praejudicare
debuerunt, ut apud talem judicem causam
agere inciperent, etiam ex praecepto Imperatoris quem
ipsi adierant, tale subire judicium. Si autem post
dictam causam prolatamque sententiam eum traditorem
didicisse perhibent, usque adeo dementes sunt
homines, ut contra judices apud quos victi sunt, victis
litigatoribus credant? Et tamen in his omnibus
(quamvis magna temeritate, Italos, Gallos, et Hispanos
accusant, relictis caeteris tam multis provinciis
atque gentibus, a quibus nefando sacrilegio separati
sunt, quibus utique obesse non possent crimina Italorum,
Hispanorum, atque Gallorum, etiam si vera
dicerentur), jam caeteras terras caeco more, vel potius
furore arguunt, et eis irascuntur: quia <hi>cum duae
partes essent in Africa, una, inquiunt; traditorum, et
<pb n="0041"/>
altera innocentium, traditores sibi quam innocentes adjungere
maluerunt.</hi> Quae una criminatio brevissime
atque verissime ita refellitur, quia cum duas partes
audissent esse in Africa, unam traditorum, alteram
innocentium, eam innocentem esse crediderunt, quae
causam suam apud vicinos ecclesiasticos judices obtinuerat.
Quapropter illi semper innocentes manserunt,
qui nescientes quemadmodum ista in Africa gesta
sint, id tamen crediderunt quod pacifice ac religiose
credere debuerunt, a quibus innocentibus separatio
nullo modo innocens esse potuit.</p>
<p>CAPUT VI.--11. Fatetur etiam Parmenianus ad
Arelatense oppidum et episcopos judices et partes ex
Africa convenisse, Caecilianum scilicet atque Donatistas;
ubi omnia suis credidit, cui nihil victi potuerunt
nisi de judicibus conqueri: nec tamen negat rursus
eos ad Constantinum venisse; et quia ibi quoque ultimo
judicio superati sunt, etiam ipsum gratia corruptum
esse criminatur. Quibus omnibus consideratis, qui
sine studio partium judicat, eligat quibus credat;
utrum judicibus sententias proferentibus, an litigatoribus
contra quos prolatae sunt, litem finire nolentibus.
Certe orbis terrarum judicibus credidit. Qui
autem Donatistis consentiunt, eosque defendunt, fatentur
se illis credere qui causam suam, qualiscumque
illa fuerit, non potuerunt tamen in transmarinis
tot disceptationibus obtinere, et eorum adversus
judices murmura et crimina credula vanitate suscipiunt.
Qua in re si innocentes se dicunt, et eos quos
superatos scimus; quanto innocentiores sunt qui temere
aliquid mali de ipsis judicibus credere nolunt,
de quibus necesse est ut qui victi fuerant conquerantur?
Non solum enim qui bonam causam perdidit,
de iniquo vel tardo vel negligenti judice queritur: sed
etiam qui justissime victus est, ea caecitate de innocente
judice murmurat, qua caecitate cum innocente
adversario litigabat. Quapropter isti non ideo scelerati
sunt, quia de omnibus victis nolunt temere aliquid
credere: sed ideo quia se furore schismatis
praeciderunt ab eis innocentibus, qui multo rationabilius
nolunt tale aliquid de ipsis judicibus credere.</p>
<p>CAPUT VII.--12. Existat enim aliqua illarum partium
in nomine Christi nobilissima Ecclesia, ex illis
septem, et si placet potissimum Philadelphia <note>(Apoc.
III, 7)</note>, quae de mystico nomine per linguam graecam
fraternam intimat charitatem. Audiamus igitur vocem
ejus, nec ejus palea loquatur, sed frumentum. Si ergo
dicat istis: Quid in me arguitis, fratres? quid accusatis?
Quanto intervallo secundum terrenum locum ab
Africa remota sim, partim nosse, partim audire potuistis:
<pb n="0042"/>
quid ibi tunc sive traditores, sive traditorum
vel accusatores vel damnatores, sive innocentium vel
calumniatores vel oppressores egerint, prorsus ignoro.
Sed ille Dominus noster qui emit totum mundum pretio
sanguinis sui, cujus sancta commercia propheta
tanto ante cecinit dicens, <hi>Foderunt manus meas et pedes
meos, dinumeraverunt omnia ossa mea: ipsi vero
consideraverunt et conspexerunt me, diviserunt sibi vestimenta
mea; et super vestem meam miserunt sortem:</hi> 
inter nos et vos non spatia constituit vacua et nuda
Christianis; implevit haec omnia sanctificatione nominis
sui. In ipso quippe psalmo passionis, non solum
quanti, sed etiam quantum emerit declaratum est:
ibi enim paulo post dicitur, <hi>Reminiscentur et convertentur
ad Dominum universi fines terrae, et adorabunt
in conspectu ejus universae patriae gentium; quoniam
ipsius est regnum, et ipse dominabitur gentium <note>(Psal.
XXI, 17, 18, 19, 28, 29)</note>
            </hi>. De causa itaque vestra tunc
fortasse cogerer judicare, si vel vicina essem, vel ita
remota, ut inter nos et vos non habitarent alii christiani
eodem nomine signati, eadem unitate pacati.
Multae interjacent patriae gentium, simul mecum emptae
illius sanguine, in cujus conspectu mecum pariter
adorant. Per illas ad me transiit fama de vobis;
ipsae de vicinitate causam vestram examinare potuerunt:
quod si non est factum, vos neglexistis; neque
enim neglecti a caeteris, non usque ad nos etiam veniretis:
si autem aliquid judicatum est, date veniam,
non audeo vobis superatis temere credere, et judices
vestros eadem temeritate damnare. Accedit huc aliud
quod me plurimum moveat, quia si vos innocentes
oppressi essetis, nos saltem fratres qui nihil vobis
nocuimus, amaretis: cum vero nos, qui bene nobis
conscii sumus causam vestram vicinis vestris recto
Ecclesiae jure commissam fuisse, qui coram Deo
sciunt quemadmodum judicaverint, lacerare tamen
maledictis et acerbis odiis insectari, et quasi propter
vos Christus apud nos haereditatem suam perdiderit,
etiam rebaptizare conamini, quid boni de illa vestra
causa sentire poterimus? Qui enim longe remotissimos
fratres temerariis suspicionibus damnare minime
dubitatis, quam juste a vicinis vestris damnati fueritis,
ostenditis. Cur enim non credam recte damnari potuisse
a vicino judice auditum, qui me fratrem tam longe
absentem damnare non dubitat inauditum; hoc mihi
objiciens maximum crimen, quoniam qui praesens esse
non potui, eis ad quos causa perducta est judicibus
potius, quam victis litigatoribus credidi? Quibus judicibus
si non potius credidissem, etiamsi illi qui
victi sunt innocentes essent, ego innocens esse non
possem. Magno enim delicto implicaremur, si cum
corda humana non cerneremus, necdisciplinam ecclesiasticam
teneremus, cum eis nollemus judicantibus
credere, ultra quos non potuit causa transire, et per
quos potuit ad nos fama percurrere. Ab istis innocentibus
impia te direptione discindis, et innocentem
te dicis: quod utique si esses, cum videres in Scripturis
<pb n="0043"/>
sanctis messem Domini tui ante ultimam segregationem
et ventilationem a zizaniis et palea non
posse separari <note>(Matth. III, 12, et XIII, 27-43)</note>, eligeres
potius fortis esse in tolerandis malis, quam impius
in deserendis bonis. Cur enim Ecclesiarum per
orbem longe remotarum non putamus esse istas, et
quam justissimas voces, quas in Philadelphia figuravi?</p>
<p>CAPUT VIII.--13. Quin etiam conqueri audet
Parmenianus, <hi>quod eos Constantinus ad campum, id
est, ad supplicium duci jussit,</hi> qui victi apud ecclesiasticos
judices, nec apud ipsum quae dicebant probare
potuerunt, et adhuc in sanctae Ecclesiae praecisione
 sacrilego furore ferebantur: <hi>et hoc eum tanquam
immaniter jussisse, Hispano Osio suggerente</hi> 
criminatur: <hi>suspicionibus</hi> videlicet <hi>suis, sicut semper,
damnando inauditos.</hi> Quasi vero non humanius ac probabilius
alius crediderit, Osio tanquam episcopo suggerente
potius factum ut in leniorem coercitionem,
quamvis immanissimi sceleris, id est, sacrilegi schismatis,
sententiam flecteret Imperator. Quid enim
isti non juste patiuntur, cum ex altissimo Dei praesidentis
et ad cavendum ignem aeternum flagellis talibus
admonentis judicio patiuntur, et merito criminum,
et ordine potestatum? Prius enim probent se
non esse haereticos vel schismaticos, tum demum de
indignis poenis suis lividam emittant vocem, tum demum
sese audeant cum mali aliquid patiuntur, veritatis
martyres dicere. Alioquin si quisquis ab Imperatore
vel a judicibus ab eo missis poenas luit, continuo
martyr est, omnes carceres martyribus pleni
sunt, omnes catenae judiciariae martyres trahunt, in
omnibus metallis martyres aerumnosi sunt, in omnes
insulas martyres deportantur, in omnibus poenalibus
locis juridico gladio martyres feriuntur, ad omnes
bestias martyres surriguntur, aut jussionibus judicum
vivi ignibus concremantur. Si autem, sicut dicit Apostolus, <hi>Non est potestas nisi a Deo, et minister Dei est,
vindex in iram ei qui male agit, nec sine causa gladium
portat. Vis non timere potestatem? Bonum fac, et habebis
laudem ex illa 
 <note>(Rom. XIII, 1-4)</note>
            </hi>: bonus quidquid
passus fuerit, laus illi provenit ex potestate facientis;
malus vero qui merito patitur iniquitatis, non deputet
saevitiae potestatis.</p>
        </div3>
<div3>
          <head>14.</head>
          <p>
 Et tamen quid tale isti patiuntur, quale faciunt,
nisi quia hominum multitudo non in corde cor
habet, sed in oculis? Nam si sanguis exit de carne
mortali, quisquis aspicit exhorrescit. Si a pace Christi
praecisae animae atque separatae in haeresis vel
schismatis sacrilegio moriuntur, quia non videtur,
non plangitur: imo vero mors tetrior atque luctuosior,
et, ut plane dixerim, verior, jure consuetudinis
deridetur: cum auctores tantarum mortium publice
insultant, et nec veritatis manifestandae causa sermonem
nobiscum conferre dignantur: et si quid temporalis
molestiae passi fuerint per certissimum atque
rectissimum ordinem potestatum, cum ipsi privatis
<pb n="0044"/>
furiosorum agminibus multo graviora passim atque
quotidie, nulla regia, nulla ecclesiastica lege committant;
nos corporum persecutores vocant, se animarum
interfectores non vocant, cum privata licentia nec
corporibus parcant. Sed quia per mansuetudinem
christianam multo severius oculus judicatur evulsus
in lite, quam animus excaecatus in schismate, et adversum
nos loquuntur, et nobiscum loquuntur, et
cum eos obmutescere compellat veritas, silere non
permittit iniquitas.
</p>
          <p>CAPUT IX.--15. An forte de religione fas non
est ut dicat Imperator, vel quos miserit Imperator?
Cur ergo ad imperatorem vestri venere legati? Cur
eum fecerunt causae suae judicem, non secuturi quod
ille judicaret? Sed quorsum ista dicuntur? numquidnam,
etiam si obtineant non pertinere ad Imperatorem
adversus eos aliquid statuere, qui prava in religione
sectantur, propterea si interfecerit eos; quos
punierit martyres erunt? Hoc enim modo ista haereticis
omnibus vox patebit, in quos ex occulto imperio
Dei, per manifestum hominum imperium multa quibus
coercerentur, severissime constituta sunt; nec
solum haereticis quoquo modo saltem christiano nomine
dealbatis, sed etiam ipsis Paganis. Nam utique
et ipsi falsa religione sunt impii, quorum simulacra
everti atque confringi jussa sunt recentibus legibus,
inhiberi etiam sacrificia sub terrore capitali. Si quis
ergo eorum damnatus in tali crimine fuerit, martyr
habendus est, quia pro superstitione quam piam religionem
putabat, poenas legibus luit? Nullus certe
quoquo modo christianus audet hoc dicere. Non ergo
quisquis in aliqua religionis quaestione fuerit ab Imperatore
punitus, martyr efficitur. Neque enim vident
qui talia sentiunt, in eum locum se progredi, ut ipsos
etiam daemones martyrum sibi gloriam vindicare posse
contendant, quia istam patiuntur persecutionem per
imperatores christianos, ut pene toto orbe terrarum
eorum templa evertantur, idola comminuantur, sacrificia
subtrahantur, qui eos honorant, si deprehensi
fuerint, puniantur. Quod si dementissimum est dicere;
non ergo ex passione certa justitia, sed ex justitia
passio gloriosa est. Ideoque Dominus, ne quisquam
in hac re nebulas offunderet imperitis, et in suorum
damnatione meritorum laudem quaereret martyrum,
non generaliter ait, Beati qui persecutionem patiuntur;
sed addidit magnam differentiam, qua vera a
sacrilegio pietas secernatur; ait enim, <hi>Beati qui persecutionem
patiuntur propter justitiam <note>(Matth. V, 10)</note>
            </hi>.
Nullo modo autem <hi>propter justitiam,</hi> qui Christi Ecclesiam
diviserunt, et cum eam simulata justitia quasi
conantur ante tempus a palea separare, ac frumenta
ejus falsis criminationibus insectantur, ipsi ab ea potius,
<pb n="0045"/>
tanquam levissima palea variis rumorum flatibus
separati sunt. Sed inquiunt: Non haec fecimus.
Videant ergo ex hac quaestione se primitus liberare
debere, et tunc audere, si quid molestiarum sive
poenarum a christianis imperatoribus patiuntur, vel
deponere in querimoniam, aut assumere in gloriam.
De qua re, id est, ipsius schismatis quaestione, si nihil
aliud dicerem, ea quae superius sunt dicta sufficerent.</p>
<p>CAPUT X.--16. An forte dicent, etiam si convincuntur
in sacrilega dissensione, ut pro ea dementia
si quid passi fuerint, martyres non sint; non tamen
ad imperatorum potestatem haec coercenda vel
punienda pertinere debere. Qua in re quaero quid dicant:
an quia de religione vitiosa vel falsa nihil curandum
est talibus potestatibus? Sed multa jam etiam
de Paganis diximus, et de ipsis daemonibus, quod
persecutiones ab imperatoribus patiantur. An et hoc
displicet? Cur ergo ipsi ubi possunt templa subvertunt,
et per furores Circumcellionum talia facere aut
vindicare non cessant? An justior est privata violentia,
quam regia diligentia? Sed haec omitto; illud
quaero, cum manifeste enumeret Apostolus <hi>opera
carnis, quae sunt,</hi> inquit, <hi>fornicationes, immunditiae,
contentiones, aemulationes, animositates, dissensiones,
haereses, invidiae, ebrietates, comessationes, et his similia <note>(Galat. V, 19)</note>
            </hi>;
quid istis videatur, ut crimen
idololatriae putent juste ab imperatoribus vindicari:
aut si nec hoc volunt, cur in veneficos vigorem legum
exerceri juste fateantur; in haereticos autem atque
impias dissensiones nolint fateri, cum in iisdem iniquitatis
fructibus auctoritate apostolica numerentur.
An forte nec talia potestates istae humanae constitutionis
permittuntur curare? Propter quid ergo <hi>gladium
portat,</hi> qui dictus est <hi>minister Dei vindex in iram</hi> eis
qui male agunt? Nisi forte, quemadmodum nonnulli
eorum sane imperitissimi hoc intelligere solent, de
honoribus ecclesiasticis dictum est, ut gladius intelligatur
vindicta spiritualis, qui excommunicationem
operatur: cum providentissimus Apostolus consequenti
contextione lectionis satis aperiat quid loquatur.
Illic quippe addidit, <hi>Propter hoc enim et tributa praestatis:</hi> 
ac deinde subjunxit, <hi>Reddite omnibus debita; cui
tributum, tributum; cui vectigal, vectigal; cui honorem,
honorem; cui timorem, timorem <note>(Rom. XIII, 1-7)</note>
            </hi>. Hoc
ergo jam restat, ut istis disputationibus suis prohibeant
Christianos tributa persolvere: cum et Dominus
talia sentientibus Pharisaeis, quos imitantur isti,
nummo inspecto, <hi>Reddite,</hi> ait, <hi>Caesari quod Caesaris est,
<pb n="0046"/>
et Deo quod Dei est <note>(Matth. XXII, 21)</note>
            </hi>. Hi vero in
utroque inobedientes atque impii, nec Deo reddunt
christianum amorem, nec regibus humanum timorem:
ita caeci et insani, ut cum schismaticos suos Maximianistas
per potestates a catholicis imperatoribus
missas de basilicis excluserint, et vi magna jussionum
et auxiliorum cedere sibi compulerint, arguant
Catholicam, si pro ea catholici principes tale aliquid
fieri praeceperint. Ipsi vero Maximianistae antequam
essent Maximianistae, id est, cum adhuc uno simul
Donatistarum consortio tenerentur, quae ab eis Rogatus
ille Maurus per regem barbarum Firmum,
quam saeva, et quam acerba perpessus sit, recolant:
et taceant, nec conqueri audeant si quid hujusmodi
vel a Primianistis propter suum schisma, vel cum
Primianistis propter Donatistarum, non pro religione
sacra, sed pro animositate sacrilega patiuntur.</p>
<p>CAPUT XI.--17. Fortassis enim dicunt, graviora
se perpessos a catholicis imperatoribus, quam isti
fecerunt per reges barbarorum Rogatistis, vel per
judices catholicorum imperatorum Maximianistis, vel
etiam faciunt per furorem Circumcellionum quibuscumque
possunt. Quasi vero inde quaestio sit, utrum
graviora patiantur quam faciunt. Quod quidem nullo
modo concesserim. Multa enim eorum saevissima numerantur,
imo numerari non possunt, quae si pauciora
essent vel eos in quos admittuntur minus affligerent,
eo ipso essent certe graviora, quod non ab
ordinatis potestatibus jubentur, sed extraordinariis
furoribus admittuntur. Non enim tam multa sunt quae
adversus Maximianistas per judices humanae constitutionis
egerunt (in eo genere actionum ponant, si
volunt, quaeque etiam ad persequendum Rogatum
Maurum ab eis per Firmum barbarum gesta sunt, etsi
illum, licet hostem immanissimum Romanorum, in
legitimis numerent): sed haec non tam multa sunt,
quam multa quotidie agunt per furiosos ebriosorum
juvenum greges, quibus principes constituunt, qui
primum tantummodo fustibus, nunc etiam ferro se
armare coeperunt, qui Circumcellionum notissimo
nomine per totam Africam vagantur, et saeva contra
omnem ordinem legum potestatumque committunt:
quorum scelera cum ad eos deferuntur, fingunt se
ignorare tale hominum genus, vel omnino ad se non
pertinere contra omnes homines ore impudentissimo
affirmant: neque hanc saltem vocem totius orbis accipiunt,
multo probabilius veriusque dicentis, nescire
se quid in Africa gestum sit, sive a parte, sive contra
partem Donati, quam scilicet in ipsa Africa Donatistarum
episcopos Circumcellionum vel facta nescire,
vel dicere ad se non pertinere.</p>
        </div3>
<div3>
          <head>18.</head>
          <p>
 Sed, ut dicere coeperam, hoc non quaeritur modo,
<pb n="0047"/>
utrum patiantur graviora quam faciunt: sed
utrum adversus haereticos et schismaticos tale aliquid
fieri liceat. Si enim dicunt non licere, cur ipsi
faciunt? Si autem licere fatentur, etiam sic ostendant,
quod nullo modo possunt, graviora se perpeti a catholicis
imperatoribus, quam ipsi per judices eorum,
vel per regem Barbarorum schismaticis suis fecerunt,
vel per insaniam Circumcellionum omni generi hominum
faciunt. Neque hoc mirandum est, si plus
possunt principes, quam missi a principibus judices;
si plus possunt Romani imperatores, quam barbari
reges; et si merito graviora legibus patitur latro,
quam contra leges ipse committit: unde merito
constitutionibus justis graviora patiuntur Circumcellionum
mancipes, quam faciunt Circumcelliones:
et tamen est tanta mansuetudo Christianorum, ut
poenas eorum incomparabiliter superent facinora eorum.
Sed ecce damnaverunt in concilio suo Maximianistas
trecenti decem episcopi donatistae. Illi
autem pertinacia perversitatis suis basilicis cedere
nolebant. Aditi sunt judices, concilium eorum proconsularibus
Gestis inductum est. Deinde jussum est
ut illi qui tanto episcoporum numero damnati sunt,
oederent locis: qui facile cesserunt, non multa passi
sunt; qui autem resistere tentaverunt, quemadmodum
afflicti sint, quis ignorat? Sed tamen si tanta
fuisset immanitas resistentium, ut ad injurias judicum
perveniret, nonne multo acerbiora Romanis legibus
paterentur? Sic et tunc cum post terminum
causae, in qua se isti a Catholica praeciderunt, consequenter
agi coepisset ut basilicas non tenerent, et tenerent
imperialibus resistendo jussionibus; ita ut vis
illa notissima Circumcellionum praevaleret, addendo
insuper etiam, ut cum donis Ecclesiae, quos miserat
Imperator, per Africam euntes, turbulentissimis et
saevissimis seditionibus agitarent: tales in eos leges
proferuntur, ut ne ipsas quidem basilicas quae non
erant unitatis, sed a separatis atque in suo schismate
constitutis fuerant fabricatae, retinere sinerentur. Qua
in re jam suas injurias potestas regia vindicavit.
Quid enim valent juste possidere inimici justitiae?
</p>
          <p>CAPUT XII.--19. Nec pro eis aliquid promulgasse
quis invenitur, nisi apostata Julianus, cui pax
et unitas christiana nimium displicebat; quandoquidem
ipsa ei unde impie ceciderat religio displiceret.
Cui quidem isti Donatistae, sicut judicum Gesta testantur,
quibus hi quod impetraverunt allegarunt, talibus
verbis supplicaverunt, ut ei fortasse mitius ad
idolorum cultum quidam timore consenserint, quam
eum isti furiosi laudaverunt. Dixerunt enim, <hi>quod
<pb n="0048"/>
apud eum sola justitia locum haberet.</hi> Quid ergo aliud
dixisse reperiuntur, nisi christianam sanctitatem non
esse justitiam, quae apud illum nullum haberet locum;
aut honorem daemonum esse justitiam? Aliorum
autem imperatorum leges quae vehementer adversus
eos latae sunt, quis ignorat? In quibus una generalis
adversus omnes qui christianos se dici volunt,
et Ecclesiae catholicae non communicant, sed in suis
separatim conventiculis congregantur, id continet,
Ut vel ordinator clerici, vel ipse ordinatus denis libris
auri mulctentur: locus vero ipse quo impia separatio
congregatur, redigatur in fiscum. Sunt et aliae
jussiones generales, quibus eis vel faciendi testamenta
vel per donationes aliquid conferendi facultas adimitur,
vel ex donationibus aut testamentis aliquid
capiendi. Nam in quadam causa cum homo nobilis
Imperatoribus supplicasset, quod soror ejus quae de
parte Donati fuerat, cum defungeretur, nescio in
quos communionis suae, et maxime in quemdam Augustinum
episcopum eorum plurima contulisset, ex
illa generali lege praeceptum est ut omnia fratri restituerentur:
ubi etiam Circumcellionum mentio facta
est, si more suo violenter obsisterent, quo genere
auxiliorum et adminiculis repellerentur. Sic enim noti,
sic multis praeliis probati sunt, ut de his et supplicatio
Imperatori fieret, et Imperator tacere non
posset.</p>
<p>CAPUT XIII.--20. Quae cum ita sint, cum et divinis
et humanis legibus ita damnentur; tanta est
tamen mansuetudo christiana, ut non solum teneant
basilicas, quas jam praecisi aedificaverunt, sed nec
eas omnes reddiderint unitati, quas ab exordio unitas
tenuit. Et cum ipsi Maximianistas de basilicis ad
partem Donati pertinentibus, per judices a catholicis
imperatoribus missos instanter excluserint, tamen
a multis locis quos catholica ante unitas retinebat,
nec ipsorum catholicorum imperatorum legibus excluduntur.
Postremo, si quid forte aliquando immoderatius
in eos factum est, quod christianam excederet
lenitatem, displicet omnibus frumentis messis dominicae,
id est, in Christo laudabilibus Christianis, qui
sive centenario, sive sexagenario, sive tricenario
fructu in catholica Ecclesia toto orbe succrescunt.</p>
<p>CAPUT XIV.--21. Quapropter zizania vel paleam
catholicae segetis nobiscum copiosissime accusent,
sed nobiscum ferre patientissime non recusent. Noluit
enim Dominus ante tempus eradicare zizania, et
a frumentorum permixtione separare. <hi>Sinite,</hi> inquit, <hi>utraque crescere usque ad messem.</hi> 
 Et cum involucrum
ejusdem similitudinis quaerentibus discipulis explicaret,
non ait, Ager est Africa; sed ait, <hi>Ager est hic
mundus.</hi> Per totum ergo mundum seges ista seminata
est, per totum superseminata zizania, per totum crescit
<pb n="0049"/>
utrumque usque ad messem. Numquid aut Donatus
fuit major messor, aut eo tempore quo se isti a
terrarum orbe separarunt, tempus messis advenerat:
cum idem Dominus ne alicui liceret interpretari quod
vellet, apertissime dixerit, <hi>Messis autem est finis saeculi;
messores autem Angeli sunt <note>(Matth. XIII, 23-30,
36-43)</note>
            </hi>? Tales enim messores errare non possunt,
ut vel frumenta pro zizaniis colligant, vel pro frumentis
zizania redigant. Isti autem cum quasi zizania
 fugiunt, se ipsos esse zizania demonstrarunt,
in manifestissimo sacrilegio contra sententiam Domini
<pb n="0050"/>
praedicantes: ut cum ille dicat, <hi>Sinite utraque
crescere usque ad messem;</hi> isti per tam magnum
agrum, id est, totum mundum, zizania crescere,
frumenta vero diminuta, et in sola Africa remansisse
contendant, Christo regi et principi nostro sacrilegam
facientes injuriam. Scriptum est enim: <hi>In late
gente gloria regis; in diminutione autem populi contritio
principis <note>(Prov. XIV, 28)</note>
            </hi>. Sed jam tempus est,
quantum existimo, ipsa testimonia Scripturarum,
quae male interpretando decipiunt imperitos, diligenter
attendere, et quantum Dominus donat, secundum
intellectum catholicae veritatis aperire.</p>
</div3>
      </div1>

<div1>
        <head> <hi>LIBER SECUNDUS.</hi> Expenduntur Scripturae testimonia, quorum perversa interpretatione Donatistae decipere imperitos moliebantur.</head>

<pb n="0049"/>
<p>CAPUT PRIMUM.--1. Quae tandem vis nisi caecitas
et vanitas animi cogit hominem clausis, ut dicitur,
oculis tanquam in alterum jacere, quod in eum
qui jecit, continuo redeat, eumque ictu reciproco
affligat, intacto illo quem vulnerare voluerat; sicut
isti Donatistae de omnibus fere Scripturarum testimoniis
faciunt? Quae cum se adversum nos proferre
arbitrantur, velut admonere nos videntur quales eos
ipsa Scriptura convincat esse. Quid enim facit aliud,
quando vel pro se, vel contra nos Parmenianus putat
esse quod scriptum est: <hi>Vae his qui dicunt quod nequam
est bonum, et quod bonum est nequam; qui ponunt
lucem tenebras, et tenebras lucem; qui ponunt id
quod amarum est dulce, et dulce quod amarum <note>(Isai.
V, 20)</note>
          </hi>? O stultissimam caecitatem! quid enim tam
bonum et tam jucundum, quam habitare fratres in
unum <note>(Psal. CXXXII, 1)</note>? quod illi nequam dicunt et
amarum ponunt, qui se ab omnibus fratribus separarunt,
dum vanas suspiciones suas, ne dicam factiosas
calumnias, vel non excitare, vel excitatas tollere
noluerunt. Quod si veram paleam odissent, et ipsi
palea non essent, non propter eam se a dominico
tritico per totum agrum, id est, mundum, seminato
et crescente sejungerent.</p>
<div3>
          <head>2.</head>
          <p>
 Exclament itaque, quod possunt, <hi>Vae his qui
dicunt quod nequam est bonum, et quod bonum est
nequam.</hi> Respondemus breviter, Hoc verum est: et
addimus aliud, <hi>Vae his qui perdiderunt sustinentiam,
dum ponunt lucem tenebras, et tenebras lucem <note>(Eccli.
II, 16)</note>
          </hi>. Quid enim lucidius promissis Dei, qui temporibus
nostris exhibuit, quod ante annorum millia
praenuntiavit, in semine Abrahae, quod est Christus,
benedictionem omnes gentes habituras <note>(Gen. XXII,
18)</note>? Et quid tenebrosius praesumptionibus hominum,
qui propter temere objecta, et nunquam probata crimina
<pb n="0050"/>
traditorum (quae si vera essent, nunquam Deo
praejudicarent, quo minus quae promisit impleret),
periisse dicunt christianum nomen de tot gentibus in
orbe terrarum, et in sola Africa remansisse? Et hanc
praesumptionem suam lucem dicunt; promissa vero
Dei jam ipso effectu rerum illuminata mendaciorum
tenebris operire contendunt. Insuper adversum nos
facta sua clamant, dicentes, <hi>Vae his qui ponunt lucem
tenebras, et tenebras lucem.</hi> Itane lux erat Optatus,
cum totum orbem tenebras appellabat? An eum potius
esse tenebras tota Africa sentiebat, et isti eum
lucem vocabant, <hi>qui ponunt lucem tenebras, et tenebras
lucem?</hi>  « Sed displicebat, »  inquiunt,  « Optatus
in communione nostra omnibus bonis. »  Non ergo
eum lucem vocabatis, et tamen ei communicabatis.
Eligite itaque quod velitis, aut non obesse in una
communione tenebras luci, sed sufficere luci, ut
tenebras improbet, et eas pro unitate, si expellere
non potest, toleret; atque ita non fuisse causam cur
ab innocentibus fratribus, quos malos certe non
potuistis ostendere, si vobis cognitos etiam fuisse
dicatis, tenebroso schismatis sacrilegio disjungeremini:
aut si non sufficit luci ut improbet quas expellere
non potest tenebras, id est, si non sufficit
bonis ut improbent malos, quos excludere vel emendare
non possunt; facilius unus Optatus partem Donati
in una Africa notissimus et apertissimus maculavit,
quam quilibet Afer traditor tot gentes per orbem
terrarum et, si non dicam falsis criminibus accusatus,
tamen quod impudentissime negatur, ignotus.</p>
        </div3>
<div3>
          <head>3.</head>
          <p>
 Accipientes itaque perverso corde Scripturas,
non eas faciunt obesse nobis, sed sibi: quando ad
hoc putant esse scriptum, <hi>Vae his qui dicunt quod
<pb n="0051"/>
nequam est bonum, et quod bonum est nequam;</hi> quo
paleam frumenta inter se non tolerent ad usque tempus
ventilationis: ut cum male intelligant, <hi>Vae his
qui dicunt quod nequam est bonum, et quod bonum est
nequam;</hi> compleatur in eis, <hi>Vae his qui perdiderunt
sustinentiam.</hi> Si autem intelligant in eos hoc esse
dictum, qui opinantes quod malum est bonum esse,
mala committunt, vel in eos qui talibus laudando
atque approbando consentiunt; quae duo genera in
uno loco Scriptura commemorat, dicens, <hi>Quoniam
laudatur peccator in desideriis animae suae, et qui iniqua
gerit benedicitur <note>(Psal. IX, 3)</note>
          </hi>: recte intelligent,
nec turbabuntur cum apud ipsos inveniuntur mali,
nisi quod eos pro parte Donati tolerant, quos pro
Christi unitate tolerare debuerunt, et per hanc obstinationem
animositatis suae coguntur miseri in schismate
suo ferre quos norunt, in orbe terrarum accusare
quos nesciunt. Quisquis ergo vel quod potest,
arguendo corrigit, vel quod corrigere non potest,
salvo pacis vinculo excludit, vel quod salvo pacis
vinculo excludere non potest, aequitate improbat,
firmitate supportat; hic est pacificus, et ab isto maledicto
 quod Scriptura dicit, <hi>Vae his qui dicunt quod
nequam est bonum, et quod bonum est nequam; qui
ponunt lucem tenebras, et tenebras lucem; qui ponunt
quod amarum est dulce, et quod dulce est amarum,</hi> 
omnino liber, prorsus securus, penitus alienus.
</p>
          <p>CAPUT II.--4. Objiciunt iterum simile aliquid
solita caecitate. « De vobis, »  inquiunt,  « dicit Scriptura, <hi>Qui judicat justum injustum, injustum vero
justum, exsecrabilis est apud Deum</hi> 
 »  <note>(Prov. XVII, 15)</note>.
Cur non ista exsecratio potius in illos cadit, qui universum
orbem terrarum christianum damnare ausi
sunt inauditum, in quo tam ingenti hominum numero
sine ulla dubitatione fuerunt et sunt ab eorum criminibus
innocentes? Hoc ergo modo quod justum est
injustum judicarunt, cum Optatum Gildonianum,
decennalem totius Africae gemitum, tanquam sacerdotem
atque collegam honorantes in communione
tenuerunt. Aut si eum corde improbabant, sed pro
pace tolerabant; discant nullius pacifici patientiam
malo non consentientem, ab ullis malis posse maculari;
atque ita sentiant in qua perditione jaceant,
qui propter falsa sive vera (non enim hoc quaeritur
nunc) crimina Afrorum, unitatem spiritus in vinculo
pacis non servant cum orbe terrarum. Qui si dicerent,
Nescimus an sint per tot gentes terrarum
transmarinarum boni christiani; impudentissime
<pb n="0052"/>
dicerent: Deus enim perhibet testimonium frumentis
suis, quae per totum agrum seminata, quamvis cum
zizaniis a diabolo superseminatis; tamen usque ad
messem crescere praenuntiavit. Unde et si homines
ipsos minus novimus, esse tamen eos ideo novimus,
quia mentiri Deum non potuisse, fide certissima retinemus.
Cum ergo sacrilega impudentia dicerent,
Nescimus utrum sint in caetero orbe terrarum boni
christiani; videant qua insania dicere audeant (quotidie
enim non dubitant dicere), Scimus non ibi esse
christianos. Aliud est utique, Nescimus an sint;
aliud, Scimus quod non sint: utrumque et infidele
et impium est. Sed si detestandus est qui dicit, Nescio
an vera dixerit Deus; quis est ille qui dicit,
Scio quod non vera dixerit Deus?</p>
        </div3>
<div3>
          <head>5.</head>
          <p>
 Certe arbitror quod neminem istorum offendere
debeo, si Donato Deum praeposuero. Quantumlibet
enim ament Donatum, plus timent Deum. Pestremo,
quantumlibet ipsi ament Donatum, nos novimus quia
solus Deus verax est, omnis autem homo mendax <note>(Rom. III, 4)</note>.
Christus ergo qui super omnia Deus
est benedictus in saecula <note>(Id. IX, 5)</note>, et qui verissime
de se ipso dixit, <hi>Ego sum via, veritas et vita <note>(Joan.
XIV, 6)</note>
          </hi>; cum servi ejus ab eo quaererent, utrum
vellet eos ire et colligere zizania, <hi>Sinite,</hi> inquit, <hi>utraque
crescere usque ad messem:</hi> Donatus autem dicit
zizania quidem crevisse, frumenta vero esse diminuta:
eligant isti cui credant. Christus, id est Veritas,
dicit, <hi>Ager est hic mundus:</hi> Donatus autem dicit,
agrum Dei in sola Africa remansisse: eligant cui
credant. Christus, id est Veritas, dicit, <hi>In tempore
messis dicam messoribus, Colligite primum zizania;</hi> 
et exponit dicens, <hi>Messis est finis saeculi:</hi> Donatus
autem dicit, per praecisionem partis suae ante messem
a frumentis zizania separari: eligant cui credant.
Christus, id est Veritas, dicit, <hi>Messores sunt
Angeli <note>(Matth. XIII, 24-30, 36-43)</note>
          </hi>: Donatus autem
dicit, se atque collegas suos hoc fecisse ante messem,
quod ille dixit Angelos in messe facturos: eligant
cui credant. Certe christianos se dicunt, Christum
eis Donatumque proponimus: si verba dant Christo,
cor autem Donato, qui sint considerent. Ego parco,
non invehor, non exaggero: dolorem meum melius
premo, quam promo. Si autem dicunt se Christo
dare cor suum, Christo ergo credant dicenti quod
per totum mundum et filii regni crescant, et filii
maligni: non Donato dicenti quod per totum mundum
filii maligni tantummodo creverunt, filii autem
boni usque ad solam Africam diminuti sunt. Quod
si Christo credunt, non jam dicimus cum Ecclesiis
orbis terrarum, sed cum ipso Evangelio pacem habeant,

<pb n="0053"/>
quod ab igne se conservasse jactitant, quod
factis non probant.
</p>
          <p>CAPUT III.--6. Jam illud quo pertinet, quod
idem Parmenianus ex propheta Isaia nobis objiciendum
putavit: <hi>Numquid non valet manus Domini salvos
facere, aut gravavit aurem ut non exaudiat? Sed delicta
vestra distinguunt inter medium vestrum et Dei,
et propter peccata vestra avertit faciem a vobis, ne
misereatur. Manus enim vestrae sanguine coinquinatae
sunt, et digiti vestri in peccatis: labia autem vestra
locuta sunt iniquitatem, et lingua vestra injustitiam
meditatur. Nemo loquitur justa, non est judicium
verum. Confidunt in vanis, et loquuntur vana</hi>; <hi>quia
parturiunt dolorem, et pariunt iniquitatem. Ova aspidum
eruperunt</hi>, <hi>et telam araneae texunt</hi>; <hi>et qui erat
de ovis illis manducaturus, conterens invenit olidum,
et in ipso basiliscum. Tela ergo eorum non erit ad
vestiendum, neque se operient de operibus suis. Opera
enim illorum opera iniquitatis, pedes autem eorum ad
nequitiam currunt, veloces ad effundendum sanguinem,
et cogitationes eorum cogitationes insipientium. Contritio
et miseria in viis eorum, et viam pacis non cognoverunt <note>(Isai. LIX, 1-8)</note>
            </hi>?
Quos isto loco Scriptura describit,
ubicumque fuerint inter bonos, non obsunt
bonis, sicut non obest palea frumentis, donec veniat
dominus areae, ferens ventilabrum in manu sua ut
mundet aream suam, frumenta recondat in horreum,
paleam vero comburat igni inexstinguibili <note>(Matth. III,
12)</note>. Sicut non obfuit bonis tanta multitudo sceleratorum,
qui per Ezechielem prophetam dicti sunt,
illis videlicet qui gemebant et moerebant facinora
populi quae fiebant in medio eorum <note>(Ezech. IX, 4)</note>.
Unde, quia eos corrigere non poterant, nec ab unitate
populi Dei se ullo modo separare debebant,
pro merito innocentissimae tolerantiae suae signari
meruerunt, et in illorum perditorum vastatione atque
interitu liberari. Verumtamen isti qui haec Catholicis
objiciunt, cur non se respiciunt, quorum catervae
gregum furiosorum huc atque illuc armatae ferro ac
fustibus volitant; et tam crebris ubi potuerint stragibus,
nequaquam tamen tanta immanitate satiantur,
ubi per busta cadaverum eorum cum feminis, quae
cum illis passim commixtae contra ordinem rerum
divinarum et humanarum diebus ac noctibus evagantur,
tanta fervet ebrietas, ut inde insaniam quotidianam
non solum alios insectandi, sed etiam se ipsos
praecipitandi concipiant? Horum pedes ad malum
non currunt, nec veloces sunt ad effundendum sanguinem?
Ab istis non recedit judicium, qui sibi etiam
injustissimas licentias inordinatae potestatis usurpant?
<pb n="0054"/>
Istis non fiunt tenebrae, dum non valent sustinere
lumen in falso martyrio? Nonne isti in media nocte
ambulant etiam per diem; quandoquidem dicit Apostolus, <hi>Qui inebriantur, nocte sunt ebrii 
 <note>(I Thess.
V, 7)</note>
            </hi>? Nonne isti palpant in meridie quasi in media
nocte <note>(Job. V, 14)</note>? Quod quidem omnium haereticorum
est, qui rem manifestissimam in luce omnium
gentium constitutam videre non possunt; extra cujus
unitatem quidquid operantur, quamvis magna solertia
et diligentia fieri videatur, tamen illis nihil prodest
adversus iram Dei, quos nec aranearum telae
possunt defendere a frigore.</p>
        </div3>
<div3>
          <head>7.</head>
          <p>
 Quid ergo de hoc prophetico capitulo ponunt,
quod in ipsos retorqueri non possit; nisi forte de ovis
aspidum, quorum multo ante meminerat dictator
illius sententiae plenarii concilii trecentorum
decem, qui cum universis provinciis Africae convenerunt?
Hoc certe si viveret Parmenianus, non diceret,
nec ex Isaia propheta poneret adversum nos, <hi>Ova
aspidum eruperunt.</hi> Respiceret enim adjunctum collegio
suo Felicianum Mustitanum et Praetextatum Assuritanum;
quos ex numero damnatorum quasi bono
pacis, non tamen Christi, sed Donati, velut integros
denuo receperunt, qui et erant ova aspidum, et eruperant.
Sic enim eos describunt trecenti decem plenarii
concilii  « ore veridico, »  sicut eorum etiam proconsularibus
Gestis allegata testantur. Haec certe
concilii eorum verba sunt:  « Licet enim viperei seminis
noxios partus venenati uteri alvus diu texerit,
et concepti sceleris uda coagula in aspidum membra
tardo se calore vaporaverint; tamen conceptum virus
evanescente umbraculo celari non potuit: nam etsi
sero, publicum facinus et parricidium suum feta scelerum
vota pepererunt. »  Haec ova aspidum eruperant,
jamque horribilia et maleolentia cum venenosis
fetibus erant ab eorum communione projecta. Sed
erat intus Optatus basiliscus, qui nutu quodam regali,
quo inter serpentes excellere dicitur, etiam projectas
aspides revocaret. Aut si haec pro pace non obsunt,
quid Catholicis objiciunt quos convincere nequiverunt,
cum ipsi receperint quos ore proprio damnaverunt?
Si haec pro pace non obsunt Christi, obsunt
tamen pro pace Donati, cui multum favetur in injuriam
pacis Christi, pro quo sacrilegio quidquid corporalibus
molestiis patiuntur, admonitio Dei est cavendae
damnationis aeternae. Nam ipsi vere sanguinem
non solum corporaliter per furias Circumcellionum,
sed etiam spiritualiter fundunt, qui orbem terrarum,
si possunt, rebaptizare conantur. Aut si solus ille
<pb n="0055"/>
sanguinem fundit, qui carnem mortalem vel vulnerat
vel vulneratam perimit; ille autem non fundit qui
seductas animas sacrilegio schismatis occidit; quare
in schismaticos suos Maximianistas per eamdem plenarii
concilii sui sententiam talia dixerunt, <hi>Veloces
pedes eorum ad effundendum sanguinem:</hi> cum ab eis
constet corporaliter neminem occisum, neminem
vulneratum; sed insuper eos ab istis multa perpessos,
cum de basilicis per judiciarias potestates excluderentur,
qualia ante separationem Maximianistarum,
cum in unum pariter essent, multa fecerunt eis qui
priora ex parte Donati schismata fecerant? Cui enim
unquam schismatico suo pepercerunt, qui sibi ab orbe
terrarum, cujus ipsi schismatici sunt, nimis impudenter
parci volunt, cum a sola ipsa vera unitate
justissime schismata puniantur, si eo modo ista punienda
sunt?
</p>
          <p>CAPUT IV.--8. Et illud quod scriptum est, <hi>Secundum
principem populi, sic et ministri ipsius; et
qualis rector est civitatis, tales inhabitantes <note>(Eccli. X, 2)</note>
            </hi>;
si intelligerent quo pertinet, nec nobis objicerent,
nec ipsi vana jactantia superbirent. Nos enim ut hominum
spem, quae in solo Deo tuta recteque secura
est, non in hominibus collocemus, quoniam scriptum
meminimus, <hi>Maledictus qui spem suam ponit in homine <note>(Jerem. XVII, 5)</note>
            </hi>;
non intelligimus hoc loco principem
populi et rectorem civitatis episcopum significari. Non
ideo quia non possimus innumerabiles sanctos in catholica
fide episcopos intueri: sed ne cujusquam, ut
dixi, spes hominis collocetur in homine, et si forte ei
contingat in ea vivere civitate ubi non sit bonus
episcopus, arbitretur impune se malum fieri, usurpans
ad defensionem suam tam perverse istam Scripturam,
quam perverse ab istis intelligitur; et dicens
in eo se bonum esse non posse, quia <hi>secundum principem
populi, sic et ministri ejus; et qualis rector est
civitatis, tales inhabitantes.</hi> Contradicitur enim huic
errori Veritatis ore dicentis, <hi>Quae dicunt, facite; quae
autem faciunt, nolite facere: dicunt enim, et non faciunt <note>(Matth. XXIII, 3)</note>
            </hi>. Habentes itaque plebes tales
episcopos, qui bona dicunt ex cathedra Moysi, et ea
quae dicunt non faciunt ex pestilentia sua, si illi faciant
ea bona quae dicunt, et non faciant ea mala quae
faciunt, sicut praecipit Dominus; nonne satis indicant
non ita intelligendum esse principem populi et rectorem
civitatis quomodo isti intelligunt? Possunt enim
esse populi boni ubi fuerint episcopi mali; sicut potuit
esse populus malus ubi fuit Moyses princeps et
rector bonus. Errantes enim in verbis sanctarum
Scripturarum, et sicut dicit Apostolus, <hi>non intelligentes
neque quae loquuntur, neque de quibus affirmant <note>(I Tim. I, 7)</note>
            </hi>,
ipsi potius secundum perversitatem intellectus
sui magnas patiuntur angustias, cum eis
dicitur, Ergo qualis fuit Optatus, talis fuit et plebs
Thamugadensis: et si communione Sacramentorum,
<pb n="0056"/>
sicut dicitis, contaminantur et illi qui facta mala improbant,
et illi qui etiam ea pro pace tolerant unitatis;
tales estis et vos omnes, qui et illi collegae et illi plebi
communicastis, cum illum tota Africa Gildonis satellitem
manifesto gemitu declararet. Quem propterea
saepe nomino, quia ita manifestus apparuit, ut ubicumque
fuerit nominatus, nullus se ignorare respondeat.</p>
        </div3>
<div3>
          <head>9.</head>
          <p>
 Nam ipsi respiciant et recordentur quam multos
inter se similes habeant, quorum par malitia est, sed
impar notitia, et aliquando veniant ad veram sententiam
istorum verborum, et intelligant unum populi
principem Dominum nostrum Jesum Christum, cujus
ministri sunt boni; et ipsum rectorem civitatis illius
Jerusalem, quae est mater nostra in coelis aeterna;
cujus rectoris dignitati congruunt habitantes, non ad
aequalitatem, sed pro modo suo, quia dictum est eis, <hi>Sancti eritis, quoniam et ego sanctus sum 
 <note>(Levit. XIX, 2)</note>
          </hi>:
secundum quamdam scilicet imaginis similitudinem,
in quam transformamur de gloria in gloriam, tanquam
a Domini Spiritu <note>(II Cor. III, 18)</note>, munere illius
qui nos facit conformes imaginis Filii sui <note>(Rom. VIII,
29)</note>. Est et alterius mali populi diabolus princeps, et
rector ejus civitatis quae mystice Babylonia dicitur,
quem principem et rectorem tenebrarum harum, id
est, peccatorum, ipsum et angelos ejus apostolus
Paulus appellat <note>(Ephes. VI, 12)</note>: et illius ministri
similes ejus sunt, quia transfigurant se in ministros
justitiae, sicut ille in angelum lucis <note>(II Cor. XI, 15, 14)</note>,
et inhabitantes rectori pessimo in factis similibus congruunt.
Sed istorum populorum atque civitatum tunc
erit aperta separatio, cum ista messis fuerit ventilata:
quod donec fiat, omnia tolerat dilectio frumentorum,
ne dum grana paleam praepropere fugiunt, a consortibus
granis impie separentur.
</p>
          <p>CAPUT V.--10. Quid igitur jam valet ad causam,
quod isti nobis objiciunt, quia de malis sacrificatoribus
Dominus per Isaiam dicit: <hi>Facinorosus qui sacrificat
mihi vitulum, quasi qui canem occidat; et qui similaginem,
quasi sanguinem porcinum; et qui offert thus
in memoriam, quasi blasphemus <note>(Isai. LXVI, 3)</note>
            </hi>? Haec
omnia multo congruentius de illis dicuntur, qui contra
Ecclesiam Dei toto, sicut promissa est, orbe diffusam,
altare sui schismatis erexerunt: quod eos sacrilegium
omnes involvit, et quilibet ubilibet offert sacrificium
tali corde vel factis, haec ut audire mereatur, perniciem
sibi infert, non illis bonis qui accipiunt ab eis
Sacramenta eadem, qui secundum prophetam Ezechielem
gemunt et moerent peccata quae fiunt in medio
eorum <note>(Ezech. IX, 4)</note>, quamvis non se inde
corporaliter separent. Unicuique enim Deus tribuit
secundum cor suum. Nam si primis temporibus non
obfuerunt mali sacerdotes, vel collegis bonis, sicut
fuit Zacharias <note>(Luc. I, 5)</note>; vel popularibus, sicut fuit
<pb n="0057"/>
Nathanael, in quo dolus non erat <note>(Joan. I, 47)</note>:
quanto magis nihil obest in unitate christiana episcopus
malus vel coepiscopis bonis vel laicis, cum jam
ille sacerdos secundum ordinem Melchisedech et pontifex
noster sedens ad dexteram Patris interpellat pro
nobis <note>(Hebr. VII, 17, 25)</note>, qui traditus est propter
delicta nostra, et resurrexit propter justificationem
nostram <note>(Rom. IV, 25)</note>? Nec illud bonis obest, sed
offerentibus malis, quod verissime dictum est, <hi>Dona
iniquorum non probat Altissimus <note>(Eccli. XXXIV, 23)</note>
            </hi>.
Non enim dixit, Dona eorum qui pro pace iniquos tolerant,
non probat Altissimus. Cum tamen nec isti ea
quae objecerunt probare potuerint eo tempore quo
schisma fecerunt: alioquin illis exclusis, istos haereditas
Christi toto orbe diffusa in communione catholica
retineret.</p>
<p>CAPUT VI.--11. <hi>Sacrificia,</hi> inquit, <hi>impiorum exsecratio
est Domino: etenim inique offerunt illa <note>(Prov.
XXI, 27)</note>
            </hi>. Jam supra responsum est quia non est iniquus
Christus, qui pro nobis se ipsum obtulit, et
noster in coelo mediator est, quo suam Ecclesiam gubernante
bonis mali non oberunt, qui vel ignorantur
vel pro pace tolerantur, donec ipse veniat ac separet
praemissis messoribus a messe zizania, et ventilabro
paleas a frumentis. Quanquam isti, quod saepe dicendum
est, falsa crimina objecerint, quae etiam si vera
essent, bonorum charitati pro unitate in unitate omnia
toleranti nihil nocerent, si ea forte etiam cognita, judicibus
ecclesiasticis persuaderi non possent. Sacrificia
ergo impiorum eis ipsis oberunt qui offerunt
impie. Nam unum atque idem sacrificium propter nomen
Domini quod invocatur, et semper sanctum est,
et tale cuique fit, quali corde ad accipiendum accesserit. <hi>Qui enim manducat et bibit indigne, judicium sibi
manducat et bibit 
 <note>(I Cor. XVIII, 29)</note>
            </hi>. Non ait, Aliis; sed, <hi>sibi.</hi> 
 Qui ergo manducat digne et bibit, gratiam sibi
manducat et bibit. Illi ergo videant utrum digne manducent,
qui inter tam multos parentes et filios, maritos
et uxores; inter tam multos, quod est patentissimum,
Dei haeredes et Christi cohaeredes toto orbe
diffusos, nefario schismate diviserunt; cum possent
utique si boni essent et vere malos arguerent, fructuose
tolerare pro pace Christi, quae perniciose tolerant
pro pace Donati.</p>
<p>CAPUT VII.--12. <hi>In Exodo,</hi> inquit, <hi>scriptum est,
 « Sacerdotes qui accedunt ad Dominum Deum sanctificentur,
ne forte derelinquat eos Dominus</hi> »  <note>(Exod. XIX,
22)</note>: <hi>et iterum,  « Cum ministri ad altare accedunt, non
adducant in se delictum, ne moriantur</hi> »  <note>(Id. XXX,
20, 21)</note>: <hi>et illud in Levitico,  « Homo qui habuerit maculam
et vitium, non accedat dona offerre Deo</hi> »  <note>(Levit.
XXII, 21)</note>. Bene quidem de veteribus Libris ista testimonia
proponunt. Dicant ergo mihi, cui sancto secundum
salutem spiritualem obfuerit, vel in sacerdotibus,
vel inter populum constituto, malus aut maculatus
sacerdos? Ubi erat Moyses et Aaron, ibi murmuratores
<pb n="0058"/>
sacrilegi, quos Deus a facie sua semper perdere
minabatur. Ubi erat Caiphas et caeteri tales, ibi Zacharias,
ibi Simeon et caeteri boni, ubi Saül, ibi David;
ubi Jeremias, ubi Isaias, ubi Daniel, ubi Ezechiel, ibi
sacerdotes mali et populi mali: sed sarcinam suam
unusquisque portabat.</p>
        </div3>
<div3>
          <head>13.</head>
          <p>
 Omitto dicere quam scelerata superbia dicant, <hi>neminem esse inter collegas suos vel se ipsos cum aliqua
macula et vitio,</hi> 
 non membrorum, sed quod pejus est,
morum. Quod ubi agere cum eis coeperimus; respondebunt,
interesse qualis macula et quale vitium sit:
quasi Scriptura discreverit, quae ait, <hi>Homo qui habuerit
maculam et vitium, non accedat dona offerre
Deo.</hi> Nullamne maculam habuit et vitium, non dico
Optatus, sed ipse Parmenianus, aut ipse Donatus?
Sed tanto isti amore hominum caeci sunt, et corde
impudico adulteros mentis suae uni legitimo viro coaequare
non dubitant, ut quod de solo Domino Jesu
Christo dici potuit, etiam in Donato perfectum fuisse
contendant. Quis dabit oculis meis fontem lacrymarum <note>(Jerem. IX, 1)</note>?
Quis congruus huic sceleri gemitus
concusso pectore exprimetur? Sed interim attendant,
utrum saltem Optatus habuerit aliquam maculam aut
vitium? Non usque adeo caeci sunt, ut istius vitam
omnino immaculatam et omni vitio carentem fuisse
respondeant. Cur ergo accedebat dona offerre Deo, et
ab eo caeteri conjunctis manibus accipiebant, quod
maculosus et vitiosus obtulerat? Attendant in caeteris
collegis suis, utrum nulla sit macula ebriositas. Sed
prius legant quibus sceleratis ebriosos adjunxerit
Apostolus. Utrum avaritia nulla sit macula, quam
idem apostolus sic detestatur, ut idolorum comparet
servituti <note>(Ephes. V, 5)</note>.</p>
        </div3>
<div3>
          <head>14.</head>
          <p>
 Qui autem rectissime sapiunt, intelligunt quemlibet
hominum, quamvis jam pro consortio societatis
humanae non absurde dici possit justissime vivere;
non posse tamen esse sine aliquo vitio, quamdiu <hi>caro
concupiscit adversus spiritum, spiritus autem adversus
carnem <note>(Galat. V, 17)</note>
          </hi>. Et, <hi>Qui natus est ex Deo, non
peccat <note>(I Joan. III, 9)</note>
          </hi>: et, <hi>Si dixerimus quia peccatum
non habemus, nosmetipsos seducimus, et veritas in nobis
non est <note>(Ibid. I, 8)</note>
          </hi>. Quamvis enim in quantum ex Deo
nati sumus non peccemus, inest tamen adhuc etiam
quod ex Adam nati sumus, quia nondum <hi>absorpta est
mors in victoriam <note>(I Cor. XV, 54)</note>
          </hi>, quod etiam in corporum
resurrectione promittitur, ut omnino beati et
immaculati et incorrupti simus; qui jam secundum
fidem <hi>filii Dei sumus,</hi> sed secundum speciem <hi>nondum
apparuit quod erimus <note>(I Joan. III, 2)</note>
          </hi>. Nondum enim re,
sed <hi>spe salvi facti sumus. Spes autem quae videtur, non
est spes: quod enim videt quis, quid sperat? Si autem
quod non videmus speramus, per patientiam exspectamus.</hi> 
Quamdiu autem exspectamus per patientiam <hi>corporis nostri redemptionem 
 <note>(Rom. VIII, 23-25)</note>
          </hi>, non
audeamus dicere carere nos omni vitio, ne ipsa superbia
sit immanissimum vitium. Evigilemus igitur
<pb n="0059"/>
aliquando, atque videamus in sacerdotibus illius temporis,
cum corporalia vitia vitabantur, illum praefigurari
qui cum esset Deus, factus est propter nos homo,
solus verus agnus immaculatus et sacerdos sine vitio.
Ideoque et tunc sacerdos solus intrabat in Sancta
sanctorum, populus autem stabat foris: sicut nunc
ille sacerdos post resurrectionem suam intravit in secreta
coelorum, ut ad dexteram Patris interpellet pro
nobis. Populus autem cujus ille sacerdos est, adhuc
foris gemit. Nam cum episcopus solus intus est, populus
et orat cum illo, et quasi subscribens ad ejus
verba respondet, Amen. Usque adeo tunc quando sine
ulla macula et sine vitio, quia non poterant animi
sacerdotum, corpora quaerebantur, solus ille praefigurabatur,
non isti superbi et impii, qui fornicantem
animam non zelant sponso, sed ei audent se ostentare
pro sponso.
</p>
          <p>CAPUT VIII.--15. <hi>In Evangelio,</hi> inquit, <hi>scriptum
est,  « Deus peccatores non audit: sed si quis Deum colit,
et voluntatem ejus facit, hunc audit <note>(Joan. IX, 31)</note>
            </hi>.
Et haec absoluta responsio est. Si enim duo simul
orent, unus peccator, et alter qui Deum colit et voluntatem
ejus facit, nimirum illum audit, et illum non
audit? Quid ergo sibi vult hoc testimonium, vel quomodo
pro se arbitrantur esse proferendum, cum his
verbis maxime securi fiant inter malos boni, nec ulla
causa corporalis separationis existat, ut nefario schismate
homines etiam a bonis per talem discordiam
separentur, quandoquidem possunt et mali inter bonos
exaudiri propter fidem suam? Deus enim qui
cordis inspector est, non errat, ut alium pro alio vel
exaudiat vel repellat. An propterea dicunt hoc, ut
intelligatur malus episcopus non exaudiri, cum pro
populo rogat? Quod etsi ita esset, non ideo tamen
populus, si bonus atque fidelis est, sollicitus esse
deberet. Securos enim illos facit Scriptura quae ait: <hi>Fratres, haec scribo vobis, ut non peccetis: et si quis
peccaverit, advocatum habemus ad Patrem, Jesum Christum
justum; et ipse est propitiatio pro peccatis nostris <note>(I Joan. II, 1, 2)</note>
            </hi>.
Hoc quam veraci et pia humilitate
dictum sit audiant, si habent aures unde audiant.
Joannes enim dixit, <hi>Haec scribo vobis, ut non peccetis.</hi> 
Si itaque sequeretur, et diceret, Et si quis peccaverit,
advocatum habetis ad Patrem Jesum Christum
justum; et ipse est propitiatio pro peccatis vestris;
se ipsum a peccantibus quasi segregasse videretur,
ut jam non ei opus esset propitiatione, quae fit per
Mediatorem sedentem ad dexteram Patris et interpellantem
pro nobis <note>(Rom. VIII, 34)</note>. Quod utique non
solum superbe, sed etiam falso diceret. Si vero ita
diceret, Haec scripsi vobis, ut non peccetis: et si quis
peccaverit, mediatorem me habetis ad Patrem, et ego
exoro pro peccatis vestris (sicut Parmenianus quodam
loco mediatorem posuit episcopum inter populum et
<pb n="0060"/>
Deum); quis eum ferret bonorum atque fidelium christianorum?
quis sicut apostolum Christi, et non sicut
antichristum intueretur? Et tamen lacus detriti fumosam
aquam istorum superbiam ferunt, et Spiritum
sanctum continere non possunt, ut servent
unitatem spiritus in vinculo pacis <note>(Ephes. IV, 3)</note>, et
in omnibus orationibus suis de uno mediatore securi
sint.</p>
        </div3>
<div3>
          <head>16.</head>
          <p>
 Homines enim omnes christiani invicem se
commendant orationibus suis. Pro quo autem nullus
interpellat, sed ipse pro omnibus, hic unus verusque
Mediator est: cujus typus quoniam praefigurabatur
in sacerdote Veteris Testamenti, nullus illic
invenitur orasse pro sacerdote. Paulus autem apostolus
quanquam sub capite praecipuum membrum,
sed tamen quia membrum est corporis Christi, et
noverat non per figuram in interiora veli ad Sancta
sanctorum <note>(Hebr. IX, 12)</note>, sed per expressam et
redditam veritatem in interiora coeli, ad sanctitatem
non imaginariam, sed aeternam, pro nobis intrasse
maximum et verissimum sacerdotem, Ecclesiae
se orationibus et ipse commendat: nec mediatorem
se facit inter populum et Deum; sed rogat
ut pro se orent invicem omnia membra corporis
Christi: quoniam pro invicem sollicita sunt membra,
et si patitur unum membrum, compatiuntur omnia
membra; et si glorificatur unum membrum, congaudent
omnia membra <note>(I Cor. XII, 25, 26)</note>: ac sic
oratio pro invicem membrorum omnium adhuc in
terra laborantium, ascendat ad caput quod praecessit
in coelum, in quo est propitiatio pro peccatis nostris.
Nam si esset mediator Paulus, essent utique
et caeteri coapostoli ejus, ac sic multi mediatores
essent; nec ipsi Paulo constaret ratio qua dixerat, <hi>Unus enim Deus, unus et mediator Dei et hominum homo
Christus Jesus 
 <note>(I Tim. II, 5)</note>
          </hi>. In quo et nos unum sumus,
si servemus unitatem spiritus in vinculo pacis:
nec propter malos bonos deseramus, sed propter
bonos malos sufferamus; ne cum defendere volumus,
quod temeraria praesumptione reliquimus incognitos,
cogamur majori scelere damnare inauditos.</p>
        </div3>
<div3>
          <head>17.</head>
          <p>
 Cum etiam certum sit quia peccatores Deus
audit: quod quidem invenitur in Scripturis. Balaam
propheta non de populo Israel, sed alienigena, conductus
ab inimico ut populo Dei malediceret, conversus
a Domino ad benedicendum est <note>(Num. XXIV)</note>:
<pb n="0061"/>
cujus verba omnia bene imprecantis audimus, et legimus;
et cum aliud haberet in voto, verba tamen
precantis et bona sunt, et pro populo exaudiuntur a
Domino. Unde non mirum est, verba bona quae pro
populo dicuntur in precibus, etiamsi a malis dicantur
episcopis, exaudiri tamen, non pro perversitate
praepositorum, sed pro devotione populorum. Verumtamen
quod scriptum est in Evangelio, <hi>Deus peccatores
non audit: sed si quis Deum colit, et voluntatem
ejus fecerit, ipsum exaudit;</hi> non a Domino dictum
est, sed ab illo qui oculos corporis jam quidem
restitutos habebat, sed ei oculi cordis nondum
patebant: unde ipsum Dominum adhuc prophetam
putabat. Nam eum postea cognitum Dei Filium adoravit.
Ipse autem Dominus, cum in uno templo orarent
pharisaeus et publicanus, publicanum confitentem
peccata sua magis justificatum dicit, quam pharisaeum
jactantem merita sua <note>(Luc. XVIII, 10-14)</note>, cui
similes isti sunt. Quanquam enim justificatus destiterit
esse peccator, tamen ut justificaretur peccator
orabat, et peccator confitebatur et exauditus justificatus,
est, ut desineret esse peccator. Non utique desineret
esse peccator, nisi prius exaudiretur peccator.
Quamobrem non quidem omnem peccatorem exaudiri,
sed tamen non omnem peccatorem non exaudiri
veritas testis est.
</p>
          <p>CAPUT IX.--18. Objiciunt etiam quod dicitur in
Psalmo: <hi>Peccatori autem dixit Deus: Utquid exponis
justificationes meas, et assumis testamentum meum
per os tuum? Tu vero odisti disciplinam, et projecisti
sermones meos retro. Si videbas furem concurrebas
cum eo, et cum moechis particulam tuam ponebas</hi>, <hi>Os tuum abundavit malitia, et lingua tua concinnabat
dolos</hi>.
 <hi>Sedens adversus fratrem tuum loquebaris, et
adversus filium matris tuae ponebas scandalum <note>(Psal.
XLIX, 16-20)</note>
            </hi>. Sed aperiant aliquando aures cordis,
et desinant esse non intelligentes neque quae loquuntur,
neque de quibus affirmant <note>(I Tim. I, 7)</note>. Attendunt
enim dictum peccatori, <hi>Utquid exponis justificationes
meas, et assumis testamentum meum per os
tuum?</hi> et non intelligunt ad hoc dictum, ut sciat sibi
nihil prodesse verba quae ore pronuntiat, si quod dicit
ipse non faciat; verumtamen aliis prodesse quae
etiam per malos audiunt, et faciunt. Quod ipse
Dominus docet in Evangelio, dicens de Pharisaeis: <hi>Super cathedram Moysi sedent; quae dicunt, facite;
quae autem faciunt, facere nolite: dicunt enim, et
non faciunt 
 <note>(Matth. XXIII, 2, 3)</note>
            </hi>.</p>
        </div3>
<div3>
          <head>19.</head>
          <p>
 Atque utinam vellent in his verbis quae de
psalmo meminerunt, se tanquam in speculo intueri.
Quomodo non projiciunt sermones Dei retro, qui
populis pronuntiant pacem et non amant pacem?
<pb n="0062"/>
Quomodo non oderunt disciplinam, qui damnare audent
orbem inauditum, et quia pro merito, imo
longe minus merito, pro tanti furoris audacia, secundum
divinae misericordiae disciplinam temporales
molestias patiuntur, non peccata sua puniri confitentur,
sed merita coronari gloriantur? Eos sane cum
fure concurrisse non dico: quia fure pejor est
raptor, quod esse undique conclamabatur Optatus.
Annon cum moechis particulam suam ponunt, qui
greges ebrios sanctimonialium suarum cum gregibus
ebriis Circumcellionum die noctuque permixtos, vagari
turpiter sinunt? Annon sedentes adversus fratres
suos detrahunt, qui propter quosdam quos convincere
nequiverunt, in haereditate Christi toto terrarum
orbe diffusa contendunt non esse Christianos?
Atque ita adversus filium matris suae, id est, parvulum
adhuc in fide et Sacramentorum lacte nutriendum,
perniciosissimum scandalum ponunt, dura
nesciens adhuc sequi Deum patrem, infirmus sequitur
hominem, et simulata atque adumbrata specie
veritatis illectus, ab unitatis compage crudeli laceratione
divellitur. Sed si eis qui mala non faciunt,
in eadem parte malefacta displicent caeterorum, nec
obesse sibi aliena scelera credunt, quae in medio
sui fieri gemunt et moerent; cur in communi sacrilegio
schismatis perniciose tolerant, quos fructuose
tolerare in unitatis integritate potuerunt? Possunt
enim dicere, si tamen ipsis rebus expergefacti evigilant
aliquando; possunt, inquam, dicere mala
singulorum caeteris non obesse, qui nec approbant
nec faciunt talia: non tamen singulorum malum
esse schismatis sacrilegium, sed ad eos omnes pertinere,
qui catholicae non communicant unitati,
facillime possunt convinci, etsi difficillime confiteri.
Qua enim causa in eorum communione ad alios non
pertinent crimina aliorum, ea causa schisma crimen
est omnium: quia cum se inter ipsos suos aliorum
sceleribus maculari non posse jam dicunt, simul fateantur
necesse est non se habuisse causam cur ab
unitate discederent, ubi eos non possunt aliorum
scelera maculare, et propterea scelere schismatis
apertissimo tanquam uno mortifero vinculo pariter
colligantur.
</p>
          <p>CAPUT X.--20. <hi>At enim prophetavit Jeremias.</hi> 
Quid prophetavit Jeremias? <hi>Non habere,</hi> inquiunt, <hi>verum Baptismum eos qui relinquunt Deum. Ait enim:
 « Exspectavit coelum super istud, et inhorruit multo vehementius,
dicit Dominus: quoniam duo nequam fecit
populus iste; me dereliquerunt fontem aquae vivae, et
effoderunt sibi lacus detritos qui non possunt aquam
portare</hi> 
 »  <note>(Jerem. II, 12, 13)</note>. <hi>Et iterum:  « Facta est</hi> 
<pb n="0063"/> <hi>mihi sicut aqua mendax,</hi> 
 »  inquit,  « <hi>non habens fidem</hi> »  <note>(Id.
XV, 18)</note>. <hi>Et illud quod scriptum est,  « Qui baptizatur a
mortuo</hi>, <hi>quid proficit lavatio ejus</hi> »  <note>(Eccli. XXXIV, 30)</note>? <hi>Et illud in Psalmo:  « Oleum autem peccatoris non impinguet
caput meum</hi> 
 »  <note>(Psal. CXL, 5)</note>. <hi>Et iterum alibi:
 « Muscae moriturae exterminant oleum suavitatis</hi> »  <note>(Eccle.
X, 1)</note>. <hi>Et alibi:  « Spiritus enim sanctus disciplinae effugiet
fictum, et auferet se a cogitationibus quae sunt
sine intellectu</hi> »  <note>(Sap. I, 5)</note>. Haec omnia si eo modo
intelligenda sunt, quo ab istis intelliguntur, nec nobis
nec ipsis conquadrat ratio veritatis. Si autem
alio modo docuero intelligenda, illi soli sua pravitate
turbantur. Sed ut non turbentur, ad catholicum
refugiant intellectum: quia non inveniunt exitum
responsionis, dum irretiuntur crimine schismatis.
Habent enim certe etiam ipsi; non dicam, Tales
sunt, sed hoc dicam, quod vel fatentur, vel insanissime
negant; habent ergo etiam ipsi derelinquentes
Deum, qui est fons aquae vivae, hoc
est, inique viventes. Neque enim pedibus, ac
non corde relinquitur Deus. Habent et mendaces,
et non habentes fidem, aliud profitentes et aliter
conversantes. Habent etiam mortuos: si enim sexui
delicatiori et infimiori delicias non concedit Apostolus,
dicens, <hi>Vidua quae in deliciis agit, vivens mortua
est <note>(I Tim. V, 6)</note>
            </hi>; quaerant utrum nulli apud se viri, et,
quod amplius est, praepositi vel ministri vivant in
deliciis; atque si ita audent, renuntient se non habere
mortuos, et meliores esse quam illa Ecclesia,
cujus angelo in figura praepositorum vel animarum
dicitur quod non vivat, sed mortuus sit, et tamen inter
septem Ecclesias numeratur, nec ei divisae a
compage corporis Christi, sed in unitate perseveranti
praecepta vitae insinuantur <note>(Apoc. III, 1-6)</note>. Omitto
quod in concilio suo adversum Maximianistas dixerunt,
 « Aegyptiorum admodum exemplo pereuntium funeribus
plena sunt littora »  <note>(Exod. XIV, 31)</note>. De quorum numero
mortuorum nunc intus est Felicianus, qui adhuc
mortuus baptizat: aut si jam revixit, habet secum illos
quos mortuus in schismate baptizavit. Habent certe
peccatores: nam si interrogentur quicumque sibi in
ipsis magni videntur, etiam se ipsos peccatores non
negant. Neque enim non tundunt pectora sua, aut
cum id faciunt, simulate faciunt; quod si ita est, tunc
certe infeliciter peccant, populos suos simulata humilitate
fallentes: aut non dicunt in oratione dominica, <hi>Dimitte nobis debita nostra, sicut et nos dimittimus
debitoribus nostris 
 <note>(Matth. VI, 12)</note>
            </hi>; quod utique non
<pb n="0064"/>
de illis peccatis dicitur, quae in Baptismi regeneratione
dimissa sunt, sed de iis quae quotidie de saeculi
amarissimis fructibus humanae vitae infirmitas
contrahit, quibus curandis adhibentur medicamenta
eleemosynarum, jejuniorum et orationum, ut in oratione
dicatur quod in eleemosynis agitur. Nam et
peccatum quod in te alter admisit, dimittere, ut et
tibi Deus dimittat, magnum opus misericordiae est.
Quod si hoc in oratione ficte et non veraciter dicunt,
putantes se non habere quod eis dimittat
Deus, idipsum est inexpiabile sacrilegium, ea ipsa impia
est et vesana superbia, quod est certe immane
peccatum. Nam de morituris muscis quid dicam,
quando in eis non morituros adhuc, sed jam mortuos
multipliciter inveniri, sive fateantur, sive convincantur,
ostendimus? Fictos vero quos fugit Spiritus sanctus
disciplinae, et sine intellectu perdite viventes,
quam multos inter se habeant, secundum ea quae supra
dicta sunt, cogitent. Nam et quicumque ibi latent
mali, quod vel eo certum est, quia saepe proditi convictique
damnantur, non de recentibus tantum factis,
sed etiam de vetere consuetudine flagitiorum, quia
stultissima fictione diu celari potuerunt, hi utique
magis ficti sunt, qui se bonos fingendo decipiunt.</p>
        </div3>
<div3>
          <head>21.</head>
          <p>
 Si ergo sic sunt ista intelligenda ut isti intelligunt,
quomodo eis ratio subsistere poterit, cur apud
eos qui male vivendo derelinquunt Deum, sive lateant,
sive noti sint, non fuerint lacus detriti, qui
continere non valent aquas? Et si in hoc loco sacramentum
Baptismi intelligendum est, cur mendaces et
infideles eorum ministri, non aquam mendacem, sed
veracem vel dare vel habere creduntur? Cur ab
illorum mortuis qui baptizantur, proficit aliquid lavatio
eorum? Cur peccatores impinguant oleo capita
aliena? Quid tibi muscae moriturae vel mortuae meruerunt,
ut non exterminent oleum suavitatis? Quo
privilegio muniuntur quicumque ibi ficti sunt, id est,
justitiae pelle obtegunt lupum, ut non eos fugiat Spiritus
sanctus disciplinae? Aut si eos fugit Spiritus
sanctus, quomodo per eos baptizatis datur? Hic enim
dici non potest, quod solent ineptissime et impudentissime
dicere,  « tunc posse a malo baptizari
quemquam, si lateat malitia baptizantis. »  Qui enim
fictus est, tanto magis fictus est, quanto magis latet.
Ab hoc ergo cum se auferat Spiritus sanctus, quae
spes erit baptizati, si baptizantis hominis meritum in
illa Dei gratia cogitandum est? Hic omnino quid respondeant
non inveniunt, qui malos apertos habere
se negant: in quo quidem apertissime convincuntur.
Sed quid ad nos? Satis est nobis ad necessarium articulum
causae, quod fictos bonos, id est occultos malos,
<pb n="0065"/>
apud se esse negare non possunt. Per multos
enim redarguuntur, qui cum ibi perditis et sceleratis
moribus viverent, et per ipsam fictionem diu latuissent,
aliquando proditi, expulsi sunt. Credamus
ergo, si nolunt ibi adhuc esse aliquos: tales illi certe
qui ejecti sunt, cum in eadem fictione laterent, et eos
fugeret Spiritus sanctus, de quo scriptum est, <hi>Spiritus
enim sanctus disciplinae effugiet fictum <note>(Sap. I, 5)</note>
          </hi>,
quomodo baptizare potuerunt? Cur non recensentur
saltem qui vivunt, ut accipiant Baptismum, quem
utique a fictis quos deserebat Spiritus sanctus, accipere
nequiverunt? Si autem dicunt, Spiritus quidem
sanctus daturis fingentibus deerat justificandis, sed
accepturis credentibus aderat abluendis per ineffabilem
efficaciam potentiae suae; utrumque valens facere,
illos fugere, istos fovere, illos culpare, istos
mundare: quam pro se quaestionem solvunt, simul
cernant solutam esse pro nobis.</p>
        </div3>
<div3>
          <head>22.</head>
          <p>
 Quod autem intelligitur in hac sententia sanctae
Scripturae, quam certe ipsi non intelligentes, et
quasi pro suis partibus proponentes, ad se ipsos convincendos
ingerunt nobis, hoc pene in omnibus talibus
quaestionibus intelligendum admonemus, scilicet
quia omnia sacramenta cum obsint indigne tractantibus,
prosunt tamen per eos digne sumentibus: sicut
et verbum Dei; unde dictum est, <hi>Quae dicunt, facite;
quae autem faciunt, facere nolite <note>(Matth. XXIII, 3)</note>
          </hi>.
Nam effodere lacus detritos qui continere non valent
aquas, quis me prohibet sic intelligere; id est, converti
ad voluntatem terrenam, et non posse continere
Spiritum sanctum, quem nomine aquae in Evangelio
significari, quis quoquo modo christianus ignorat?
Item aqua mendax non habens fidem, potest intelligi,
non falsum baptisma, sed populus mendax et
infidelis, non annumeratis veracibus et fidelibus,
sed his solis qui mendaces et infideles sunt. Nam
populos significari aliquando vocabulo aquarum, legant
in Apocalypsi, et calumnientur sibi prius potius
quam nobis. Sic enim dicitur Joanni: <hi>Aquas quas vidisti,
super quas sedet meretrix illa populi et turbae
sunt</hi>, <hi>et gentes et linguae <note>(Apoc. XVII, 15)</note>
          </hi>. Et illud
quod scriptum est, <hi>Qui baptizatur a mortuo, quid proficit
lavatio ejus <note>(Eccli. XXXIV, 30)</note>
          </hi>? ut interim differam
diligentiorem istorum verborum inquisitionem,
tutissime accipio, Paganorum baptismata
esse denotata, quia homines et a justitia et ab ista
vita mortuos colunt, in quorum nomine baptizantur.
Quamvis enim et ipsi sacerdotes per impietatem mortui
<pb n="0066"/>
dicantur, non tamen propter eos sic intelligitur,
sed propter mortuos deos eorum, in quorum significatione
dicitur, <hi>Deus noster Deus vivus <note>(Jerem. X, 10)</note>
          </hi>.
Quapropter etsi apud Christianos sunt aliqui praepositi
vel ministri, qui per impietatem et iniquitatem
suam mortui sunt, vivit tamen ille de quo dictum est
in Evangelio, <hi>Hic est qui baptizat <note>(Joan. I, 33)</note>
          </hi>: quia
sicut dicit Apostolus, <hi>Christus resurgens a mortuis,
jam non moritur, mors illi ultra non dominabitur <note>(Rom. VI, 9)</note>
          </hi>.
Oleum vero peccatoris apertissime Psalmus
indicat, quemadmodum intelligendum sit. Ait
enim: <hi>Emendabit me justus in misericordia, et arguet
me; oleum autem peccatoris non impinguet caput meum <note>(Psal. CXL, 5)</note>
          </hi>.
Unde manifestum est, oleo peccatoris
blanditias adulatoris esse significatas, quibus repudiatis
et detestatis eligit a justo emendari et argui;
quia hoc justus non fallaci lenitate adulationis, sed
veraci asperitate objurgationis faciens, multo magis
misericorditer facit. Unde est et illud in Apocalypsi, <hi>Ego quos amo, arguo et castigo 
 <note>(Apoc. III, 19)</note>
          </hi>: et
illud apud Salomonem, <hi>Meliora sunt vulnera amici,
quam voluntaria oscula inimici <note>(Prov. XXVII, 6)</note>
          </hi>; et
multa reperiuntur hujusmodi. <hi>Oleum</hi> vero <hi>suavitatis,</hi> 
scilicet bonum odorem, id est, bonam famam Christianorum,
illi <hi>exterminant,</hi> qui male victuri, et ad
mortem suarum iniquitatum redituri, magna multitudine
irruunt, ut eis per Baptismum peccata donentur,
et ad ea denuo revertantur. Nam propter numerositatem
muscis arbitror esse comparatos <note>(Eccle. X, 1)</note>.
Sed hi <hi>exterminant oleum suavitatis,</hi> qui non ipsam Dei
gratiam, sed hominum mores intuentur; et quoniam
sicut grana inter paleas non videntur, ita pie viventes
inter iniquorum turbas non facile apparent,
carnaliter offensi, a percipienda salute sempiterna
sive retrahuntur, sive omnino resiliunt. Esse autem
bonum odorem in bona fama recte viventium Christianorum,
Apostolus docet, dicens, <hi>Christi bonus
odor sumus Deo in omni loco <note>(II Cor. II, 15)</note>
          </hi>. Contra
illi quibus dicitur, <hi>Nomen enim Dei per vos blasphematur
in gentibus <note>(Rom. I, 24)</note>
          </hi>; utique <hi>oleum suavitatis
exterminant.</hi> Sic ergo habent ista alios sinceriores
intellectus, quos si sequantur, etiam ipsi ab earum
quaestionum expediuntur angustiis. Illorum autem intellectus
si a nobis non confirmetur, ipsos solos; si
vero a nobis confirmetur, utrosque nostrum implicat.
</p>
          <p>CAPUT XI.--23. Quid opus est jam plura
discutere? Nisi forte illud movebit, quod cum
probare Parmenianus vellet carnales homines non
posse spirituales filios procreare, addidit ex Evangelio
testimonium: <hi>Quod natum est de carne, caro
est; et quod natum est de spiritu, spiritus est <note>(Joan. III, 6)</note>
            </hi>.
Quasi nos dicamus per se ipsum quemlibet
hominem spirituales filios generare, et non
per Evangelium; in cujus praedicatione Spiritus sanctus
<pb n="0067"/>
operatur ad gignendos in Baptismo filios spirituales,
etiam cum fugit fictum ministrum, sicut supra
diximus. Ideoque Apostolus cum talibus filiis
loqueretur, si dixisset, <hi>Ego vos genui;</hi> et non addidisset, <hi>in Christo Jesu per Evangelium 
 <note>(I Cor. IV, 15)</note>
            </hi>:
nullo modo se quisquam fidelium de illo natum religiose
fateretur. Evangelium autem fur quoque Judas
sine detrimento credentium praedicavit: et fictos eorum,
id est, occultos malos, sicut ipsi quoque concedunt,
cum fugiat Spiritus sanctus, per eorum tamen
ministerium gigni spirituales filios asserunt. Nam
quis ferat tantam dementiam, ut cum forte carnalem
vocet hominem de conjuge filios procreantem, spiritualem
appellet adulterum? Absit, inquit, ut hoc sentiam.
Quomodo ergo adulter latens, cum apud eos
praepositus esset spirituales potuit filios procreare, si
carnales hoc facere non possunt? An forte tunc per manus
ejus vel Christus, vel Spiritus sanctus, vel forte
angelus baptizavit? Si ergo tunc homo baptizat, cum
baptizator manifestus est bonus; cum vero baptizator
latet malus, tunc Deus baptizat aut angelus, et unusquisque
talis spiritualiter nascitur qualis fuerit a quo
baptizatur: optent qui desiderant baptizari ut homines
per quos baptizantur, non sint manifesti boni, sed
latentes mali, ut sic Deo vel angelo baptizante sanctiores
renasci mereantur. Hanc absurditatem si cogitant
evitare, per quemlibet hominem, cum quis
Christi baptismo baptizatur, Christum baptizare
fateantur, de quo solo dictum est, <hi>Hic est qui
baptizat in Spiritu sancto <note>(Joan. I, 33)</note>
            </hi>.</p>
        </div3>
<div3>
          <head>24.</head>
          <p>
 Nam illud ex Evangelio, <hi>Sicut misit me Pater,
et ego mitto vos. Hoc cum dixisset, insufflavit, et dixit:
Accipite Spiritum sanctum; si cui dimiseritis peccata,
dimittentur; et si cui retinueritis, retinebuntur <note>(Id. XX,
21-23)</note>
          </hi>: contra nos esset, ut cogeremur fateri ab hominibus
hoc, non per homines fieri, si posteaquam
dixit, <hi>Et ego mitto vos;</hi> subjecisset continuo, <hi>Si cui
dimiseritis peccata, dimittentur; et si cui retinueritis,
retinebuntur.</hi> Cum vero interpositum est, <hi>Hoc cum
dixisset, insufflavit, et ait illis: Accipite Spiritum sanctum;</hi> 
et deinde illatum, per eos vel remissionem vel
retentionem fieri peccatorum; satis ostenditur, non
ipsos id agere, sed per eos utique Spiritum sanctum,
sicut alio loco dicit, <hi>Non enim vos estis qui loquimini,
sed Spiritus sanctus qui in vobis est <note>(Matth. X, 20)</note>
          </hi>.
Spiritus autem sanctus in Ecclesiae praeposito vel ministro
sic inest, ut si fictus non est, operetur per eum
Spiritus, et ejus mercedem in salutem sempiternam,
et eorum regenerationem vel aedificationem qui per
eum sive consecrantur sive evangelizantur. Si autem
fictus est, quoniam verissime scriptum est, <hi>Spiritus
enim sanctus disciplinae effugiet fictum;</hi> deest quidem
saluti ejus, ut auferat se <hi>a cogitationibus quae sunt sine
<pb n="0068"/>
intellectu:</hi> ministerium tamen ejus non deserit, quo
per eum salutem operatur aliorum. Propter quod
Apostolus ait, <hi>Si enim volens hoc facio, mercedem habeo,
si autem invitus dispensatio mihi credita est <note>(I Cor.
IX, 17)</note>
          </hi>: id est, illis prodest quibus hoc dispenso, non
mihi qui fictus sum. Qui enim invitus facit propter
commoda gaudiaque carnalia, quae si aliter habere
posset, illud desereret, ipse utique fictus est: ideoque
non ait, Si invitus facio, nihil prosum eis erga
quos facio; sed se tantum a mercede salutis alienat,
non et illos quibus cibaria dominica etiam malus
servus impendit. Quia vero non erat talis Apostolus,
sed talis potius ut volens faceret, id est, gratuitam
gratiam pietate casti cordis erogaret; etiam mercedem
ejus per eum Spiritus sanctus operatus est,
quam, sicut ipse dicit, reddet ei Dominus in illum
diem justus judex <note>(II Tim. IV, 8)</note>. Illos vero qui
Evangelium annuntiabant non caste, qui non quidem
aliud nisi veritatem, id est, Christum, tamen non veritate
cordis boni, sed per occasionem commodorum
suorum annuntiabant, Sinite, inquit, hos annuntiare:
et gaudet non utique illis, sed eis qui per eos salvi
fiebant, tenentes praeceptum dicentis, <hi>Quae dicunt, facite;
quae autem faciunt, facere nolite: dicunt enim, et
non faciunt <note>(Matth. XXIII, 3)</note>
          </hi>. De his etiam Apostolus
ad Philippenses loquitur: <hi>Quidam quidem,</hi> inquit, <hi>per invidiam et contentionem; quidam vero per bonam
voluntatem Christum praedicant: quidam ex charitate,
scientes quoniam in defensionem Evangelii positus sum;
quidam vero et per contumaciam Christum annuntiant
non caste, existimantes tribulationem suscitari vinculis
meis. Quid enim, dum omni modo, sive occasione, sive
veritate Christus annuntietur? et in hoc gaudeo, sed et
gaudebo 
 <note>(Philipp. I, 15-18)</note>
          </hi>. Numquid permitteret eos
Christum praedicare, cum Evangelii veritatem non
veraci cordis castitate praedicarent? Numquid de talium
praedicatione gauderet, nisi sciret quod illis quidem
perniciosum esset, rem castam non caste annuntiare;
illis autem salubre, qui bona et vera per eos
audientes proficerent ad salutem? Nam ubi non Christus
qui veritas est, sed falsitas et mendacium praedicatur,
apertissime prohibet, ad Galatas dicens, <hi>Si
quis vobis evangelizaverit praeter id quod accepistis, anathema
sit <note>(Galat. I, 9)</note>
          </hi>: itemque ad Timotheum, <hi>Sicut
rogavi te,</hi> inquit, <hi>ut sustineres Ephesi, cum irem in
Macedoniam, ut denuntiares quisbusdam ne aliter docerent <note>(I Tim. I, 3)</note>
          </hi>.
Illos autem invidiosos, contentiosos,
contumaces, non castos, occasionem quaerentes faciendae
suae malae voluntatis, quia sic eorum fictionem
fugiebat Spiritus sanctus, ut eorum non desereret
ministerium, quo per eos Christus praedicabatur,
non solum permittit ut faciant, sed et gaudet quia
faciunt.
<pb n="0069"/>
</p>
        </div3>
<div3>
          <head>25. </head>
          <p>
Haec de Scripturis sanctis documenta proferimus,
ut appareat facile non esse quidquam gravius
sacrilegio schismatis: quia praecidendae unitatis
nulla est justa necessitas, cum sibi nequaquam spiritualiter
nocituros malos ideo tolerent boni, ne spiritualiter
sejungantur a bonis, cum disciplinae severitatem
consideratio custodiendae pacis refrenat aut differt;
quam tamen securitas exserit, cum apparet sine
vulnere schismatis ad salubrem correctionem posse
aliquid ecclesiastico judicio vindicari. Dicimus enim
magis nomen Domini eorum esse qui eum metuunt,
quamvis permixti sint turbis eorum qui eum non metuunt;
et illud quod Apostolus ait, <hi>Novit Dominus qui
sunt ejus; et recedat ab injustitia omnis qui invocat nomen
Domini <note>(II Tim. II, 19)</note>
          </hi>. Si enim pro bono pacis,
ne ante tempus cum zizania colliguntur, eradicetur
simul et triticum, necessitate cogitur quisquam esse
inter injustos; recedat ab injustitia, et securus invocat
nomen Domini. Simul enim et ab injustis recedit,
et ab eis exit, atque separatur interim corde, ut
etiam corpore a talibus in fine separari mereatur.
</p>
          <p>CAPUT XII.--26. Et illud quod scriptum est, <hi>Non est speciosa laus in ore peccatoris 
 <note>(Eccli. XV, 9)</note>
            </hi>.
In ore certe fidelium utique speciosa est. Sic autem
unicuique est os proprium, nec quisquam sine consensione
sui cordis ex ore vulneratur alieno. Cum autem
praedicatio peccatoris ore procedit, quaerendum
est cujusmodi peccatorem hoc loco Scriptura significare
voluit. Nam et Publicanus qui justificatus est
magis quam ille Pharisaeus, utique peccator erat <note>(Luc. XVIII, 14)</note>.
Si enim vera ejus peccata non erant,
falsa erat confessio peccatorum: si autem vera erat
confessio, propter quam justificari etiam meruit, procul
dubio vera erant peccata. Hoc etiam de oratione
sancti Danielis verissime dixerim, qui profecto veraciter
ait: <hi>Cum orarem, et confiterer peccata mea et populi
mei <note>(Dan. IX, 20)</note>
            </hi>. In cujus ergo ore peccatoris
laus speciosa non est, nisi maxime mendacis et ficti,
quem Spiritus sanctus disciplinae fugiet? Qui tamen
cum loquitur veritatem, non in ejus ore speciosa
est, quia non ei tribuitur cujus particeps non est: sicut
speciosa non erat prophetia in ore Caiphae pontificis
sacerdotum, qui nescivit quid dixit, sed cum esset
pontifex prophetavit <note>(Joan. XI, 51)</note>: sed tamen per
ipsum speciosa laus est Dei in auribus audientium et
corde credentium.</p>
<p>CAPUT XIII.--27. Quin etiam ex Apostoli sententia
male usurpata velut insultare audet Parmenianus
eis quos negat habere Baptismum, et propterea
dicit eos dare non posse. <hi>Quid enim,</hi> inquit, <hi>habes
quod non accepisti <note>(I Cor. IV, 7)</note>
            </hi>? Quod ut omittam
unde et quare dicat Apostolus, quod ipsius Epistolae
contextione declaratur; si hoc de Baptismo vult intelligi,
<pb n="0070"/>
et si ille dare non potest qui non habet,
ille autem non habet qui non accepit, ut ei aliquo
modo suffragetur quod scriptum est, <hi>Quid enim
habes quod non accepisti?</hi> quaero utrum non habeat
quod apud ipsos accepit. Si dixerint, Habet;
quaero utrum amittat si ab eis recesserit. Si dicunt,
Amittit; baptizandus iterum est si redierit,
ut ei possit restitui quod amisit. Si autem hoc non
fit, nec quisquam dicit esse faciendum, non ergo
amiserat. Porro si accepit, et non eo caruit, habet
utique quod accepit: et ideo non ei potest dici
secundum istorum intellectum, <hi>Quid enim habes quod
non accepisti?</hi> Refer nunc animum ad ipsam origiginem
schismatis. Qualemlibet existiment Caecilianum
(quem nos credimus innocentem), procul dubio in
unitate baptizatus erat: nondum enim facta erat
ista divisio. Ponamus, sicut illi volunt, quod ab unitate
ipse recesserit: non amisit utique quod acceperat;
non enim, si rediret, baptizaretur iterum, ut reciperet
quod amiserat. Porro si eo quod acceperat
non caruerat, id utique habebat. Si ergo nec ipsi dici
potuit ex istorum pravo intellectu, <hi>Quid enim habes
quod non accepisti?</hi> multo minus hoc idem dici potest
ei qui per Caecilianum a Domino accepit. Cur enim
non potuit homo qui non conjunctus est vobis, id
quod non habebat accipere per eum qui non amisit,
quando recessit a vobis? Quanto ergo imprudentius
dicitur orbi terrarum, <hi>Quid enim habes quod non accepisti?</hi> 
unde ipsius Sacramenti connexio in Africam
venit, qui per nullius traditoris facinus potuit amittere
promissionem Dei, apertissima pollicitatione dicentis
ad Abraham, <hi>In semine tuo benedicentur omnes
gentes <note>(Gen. XXII, 18)</note>
            </hi>; etiam si isti non impii calumniatores
fratrum, sed veri examinatores criminum
fuissent?</p>
        </div3>
<div3>
          <head>28.</head>
          <p>
 Nam illud quod quidam eorum veritate convicti
dicere coeperunt,  « Baptismum quidem non amittit
qui recedit ab Ecclesia, sed jus tamen dandi amittit; » 
multis modis apparet frustra et inaniter dici.
Primo, quia nulla ostenditur causa cur ille qui ipsum
Baptismum amittere non potest, jus dandi potest
amittere. Utrumque enim Sacramentum est; et
quadam consecratione utrumque homini datur: illud,
cum baptizatur; istud, cum ordinatur; ideoque in
Catholica utrumque non licet iterari. Nam si quando
ex ipsa parte venientes etiam praepositi, pro bono pacis
correcto schismatis errore suscepti sunt, et si visum
est opus esse ut eadem officia gererent quae gerebant,
non sunt rursum ordinati; sed sicut Baptismus
in eis, ita Ordinatio mansit integra: quia in praecisione
fuerat vitium, quod unitatis pace correctum est;
non in Sacramentis, quae ubicumque sunt, ipsa sunt.
Et cum expedire hoc judicatur Ecclesiae, ut praepositi
<pb n="0071"/>
eorum venientes ad catholicam societatem honores
suos ibi non administrent; non eis tamen ipsa Ordinationis
sacramenta detrahuntur, sed manent super
eos. Ideoque non eis in populo manus imponitur, ne
non homini, sed ipsi Sacramento fiat injuria. Et si
quando ignoranter fit, nec animose defenditur factum,
sed pie corrigitur cognitum, venia facilis impetratur.
Deus enim noster non est dissensionis Deus, sed pacis <note>(I Cor. XIV, 33)</note>:
nec Ecclesiae ejus Sacramenta
in eis qui ab Ecclesia recesserunt, sed ipsi qui recesserunt
inimici ejus sunt. Sicut autem habent in
Baptismo quod per eos dari possit, sic in Ordinatione
jus dandi; utrumque quidem ad perniciem suam,
quamdiu charitatem non habent unitatis. Sed tamen
aliud est non habere, aliud perniciose habere, aliud
salubriter habere. Quidquid non habetur, dandum
est cum opus est dari: quod vero perniciose habetur,
per correctionem depulsa pernicie agendum est ut
salubriter habeatur.</p>
        </div3>
<div3>
          <head>29.</head>
          <p>
 Quanquam etsi laicus aliquis pereunti dederit
necessitate compulsus, quod cum ipse acciperet,
quomodo dandum esset addidicit, nescio an pie
quisquam dixerit esse repetendum. Nulla enim cogente
necessitate si fiat, alieni muneris usurpatio est:
si autem necessitas urgeat, aut nullum, aut veniale
delictum est. Sed et si nulla necessitate usurpetur,
et a quolibet cuilibet detur, quod datum fuerit non
potest dici non datum, quamvis recte dici possit illicite
datum. Illicitam autem usurpationem corrigit
reminiscentis et poenitentis affectus. Quod si non
correxerit, manebit ad poenam usurpatoris quod datum
est, vel ejus qui illicite dedit, vel ejus qui illicite
accepit: non tamen pro non dato habebitur; neque
ullo modo per devotum militem, quod a privatis usurpatum
est, signum regale violabitur. Si enim aliqui
furtim et extra ordinem, in monetis publicis aurum,
vel argentum, vel aes percutiendo signaverint; cum
fuerit deprehensum, nonne illis punitis, aut indulgentia
liberatis, cognitum regale signum thesauris
regalibus congeretur? Aut si quisquam, sive desertor,
sive qui nunquam omnino militavit, nota militari
privatum aliquem signet; nonne ubi fuerit deprehensus,
ille signatus pro desertore punitur, et eo
gravius quo probari potuerit nunquam omnino militasse,
simul secum punito, si eum prodiderit, audacissimo
signatore? Aut si forte illum militiae characterem
in corpore suo, non militans pavidus exhorruerit,
et ad clementiam Imperatoris confugerit, ac
prece fusa et impetrata jam venia militare jam coeperit;
numquid homine liberato atque correcto character
ille repetitur, ac non potius agnitus approbatur!
<pb n="0072"/>
An forte minus haerent Sacramenta christiana, quam
corporalis haec nota, cum videamus nec apostatas carere
Baptismate, quibus utique per poenitentiam redeuntibus
non restituitur, et ideo amitti non posse
judicatur? An ducenda de militia similitudo non fuit,
cum et Apostolus de agonisticis certaminibus clamet
et aperte dicat: <hi>Nemo militans Deo implicat se negotiis
saecularibus, ut ei placeat cui se probavit <note>(II Tim.
II, 4)</note>
          </hi>.</p>
        </div3>
<div3>
          <head>30.</head>
          <p>
 Et haec quidem alia quaestio est, utrum et ab
iis qui nunquam fuerunt christiani possit Baptismus
dari: nec aliquid temere inde affirmandum est
sine auctoritate tanti concilii quantum tantae rei sufficit.
De iis vero qui ab Ecclesiae unitate separati
sunt, nulla jam quaestio est, quin et habeant et dare
possint, et quin perniciose habeant pernicioseque
tradant extra vinculum pacis. Hoc enim jam in ipsa
totius orbis unitate discussum, consideratum, perfectum,
atque firmatum est. Sed si nos male facimus,
ipsi explicent quomodo Sacramentum baptizati
non possit amitti, et Sacramentum ordinati possit
amitti: quoniam dicunt, <hi>Recedens ab Ecclesia Baptismum
quidem non amittit, jus dandi tamen amittit.</hi> Si
enim utrumque Sacramentum est, quod nemo dubitat;
cur illud non amittitur, et illud amittitur? Neutri
Sacramento injuria facienda est. Si sancta malos fugiunt,
utrumque fugiat: si sancta in malis inviolabiliter
manent, utrumque maneat. Si dixerint, Baptismus
in sola vera Ecclesia recte datur: respondetur
eis, Baptismus in sola vera Ecclesia recte habetur.
Cur non potest dari ubi non recte datur, cum possit
haberi ubi non recte habetur? An quia non habere
aliud est, aliud non recte habere? Sic et non dare
aliud est, aliud non recte dare? Sicut non recte habet
qui ab unitate discedit, sed tamen habet, et ideo
redeunti non redditur: sic etiam non recte dat qui
ab unitate discedit, sed tamen dat; et ideo quod ab
eo accepit, venienti ad unitatem non iteratur. Illi
autem quod non recte datur, datum non esse contendunt.
Quod si alius quod non recte habetur, haberi
non posse contendat, nonne utrique reclamamus,
et dicimus habere quidem, sed non recte
habere eum qui ab unitate discesserit? Si ergo volunt,
ut audiat ille quod pariter reclamamus, ipsi nos
audiant reclamantes, dare quidem, sed non recte
dare eum qui ab unitate discessit. Quapropter, sicut
redeunti non redditur quod foris habebat; sic venienti
non repetendum est quod etiam foris acceperat.
Unde consequenter intelligitur perversitatem hominum
esse corrigendam, sanctitatem autem Sacramentorum
in nullo perverso esse violandam. Constat
enim eam in perversis et sceleratis hominibus, sive
in eis qui intus sunt, sive in eis qui foris sunt, impollutam
atque inviolabilem permanere: et quia dicuntur
<pb n="0073"/>
ea mali polluere, quantum in ipsis est dicuntur,
cum illa impolluta permaneant; sed in bonis permanent
ad praemium, in malis permanent ad judicium.
Nam et de Spiritu qui nullo modo potest exstingui,
dictum est tamen, <hi>Spiritum nolite exstinguere <note>(I Thess.
V, 19)</note>
          </hi>; id est, quantum in vobis est, nolite sic agere,
tanquam conemini Spiritum exstinguere, aut tanquam
Spiritum exstinctum deputetis: et nomen Dei nullo
modo pollui potest, et tamen dictum est, <hi>Filius et
pater intrabant ad unam puellam, ut polluerent nomen
Dei sui <note>(Amos. II, 7)</note>
          </hi>.</p>
        </div3>
<div3>
          <head>31.</head>
          <p>
 Nec ullo modo isti expedire se possunt, cum
eis proponitur cur sanctitas Sacramenti et haberi et
dari possit ab eo quem intus sceleratum jam Deus
damnavit, et tunc incipiat ab eo dari non posse, cum
ab hominibus damnatus fuerit, cum tamen nec tunc
eam possit amittere. Postremo cur Felicianus, quem
cum Maximiano trecenti decem damnaverunt, et diu
foris in sacrilegio, sicut ipsi in concilio suo pronuntiaverunt,
schismatis fuit, non solum ipsum Baptismum,
sed etiam jus dandi non amisit? In honore
quippe suo, sicut exierat, ita receptus est; cum his
omnibus quos ipse foris positus baptizavit, nullo eorum
rebaptizato: quia si aliquem eorum quos foris
baptizaverat, rebaptizandum esse censerent, judicarent
eum amisisse jus dandi cum foris esset, et propterea
consequens erat ut ipsum quoque iterum ordinarent,
si illos iterum baptizarent. Sed cum ad pacem
Christi revocantur, calumniatores sunt: cum
paci Donati consulunt, dissimulatores sunt. Quid est
hoc aliud, quam quod eorum Tichonius de illis ait, <hi>Quod volumus sanctum est?</hi> 
</p>
          <p>CAPUT XIV.--32. Utquid ergo Parmenianus inani
jactantia exsultat, et dicit:  « Nunquam divinae legis
censura patietur ut vivificare quemquam mortuus
possit, curare vulneratus, illuminare caecus, vestire
nudus, et mundare pollutus? »  Dominus enim
suscitat mortuos, Dominus curat vulneratos, Dominus
illuminat caecos, Dominus vestit nudos,
Dominus mundat pollutos. Quid sibi arrogat quae
hominis non sunt? Itane vivi sunt apud eos qui
non peccant, ut etiam vivificare posse dicantur;
cum incrementum dare non possint? <hi>Ego,</hi> inquit
Apostolus, <hi>plantavi, Apollo rigavit; sed Deus incrementum
dedit. Neque qui plantat est aliquid, neque qui
rigat, sed qui incrementum dat Deus <note>(I Cor. III, 6, 7)</note>
            </hi>.
Quando dat vitam mortuo, qui incrementum dare non
potest vivo? <hi>Sicut enim Pater suscitat mortuos et vivificat,
sic et Filius quos vult vivificat <note>(Joan. V, 21)</note>
            </hi>.
Itane apud illos sani sunt, ut possint etiam curare
non sanos? Quid aliud isti, quam se benedicendos
<pb n="0074"/>
pro Domino opponunt? Sed ab eis nullo modo seducuntur,
qui non in homine, sed in Deo sperantes cantant:
Benedic, anima mea, Dominum, et noli oblivisci
omnes retributiones ejus; qui propitiatur omnibus
iniquitatibus tuis, qui sanat omnes languores tuos <note>(Psal. CII, 2, 3)</note>.
Si omnes languores ipse sanat,
nullum relinquit quem Parmenianus sanare se dicat.
Tantane apud illos lumina sunt, ut illuminare etiam
possint? Quod nec illi, quo in natis mulierum major
surrexit nemo, Joanni Baptistae Joannes evangelista
concedit; de quo ait, <hi>Non erat ille lumen, sed ut testimonium
perhiberet de lumine. Erat lumen quod illuminat
omnem hominem venientem in hunc mundum.</hi> Si
omnem hominem illud lumen illuminat, nullum relinquit
quem Parmenianus illuminare se dicat. Quia
etsi sancti homines, secundum quemdam modum
dicuntur luminaria; alia tamen sunt lumina illuminata,
aliud lumen illuminans, quod illud est de quo
idem Joannes Baptista dicit, <hi>Nos omnes de plenitudine
ejus accepimus <note>(Joan. I, 8, 9, 16)</note>
            </hi>. Nudos autem quis
vestit, nisi qui dicit, <hi>Proferte illi stolam primam <note>(Luc. XV, 22)</note>
            </hi>:
et qui corruptibile hoc induet incorruptionem,
et mortale hoc induet immortalitatem <note>(I Cor. XV, 53)</note>?
Et hoc quisquam divino indumento
aliquem vestire dicitur, cui magnum est si vestiri ipse
mereatur? Jam porro emundare pollutum se audeat
dicere, si prius audet se dicere non esse pollutum.
Mundati enim sumus per gratiam Dei; sed nec tunc
quidem mundabimus aliquem, cum fuerit perfecta
nostra mundatio: quanto minus modo, cum corpus
quod corrumpitur aggravat animam <note>(Sap. IX, 15)</note>?
Quis enim castum glorietur se habere cor? aut quis
glorietur mundum se esse a peccato <note>(Prov. XX, 9,
sec. LXX)</note>? Mundare quippe atque sanare, in spiritualibus
rebus tantumdem valet. Sicut autem spe salvi
facti sumus, ita spe mundati sumus in perfecta salute
et in perfecta munditia. Quomodo ergo sanare et
mundare jam possumus, qui nec tunc poterimus, cum
omni modo salvi et mundi fuerimus?  « Sed Deus » ,
inquit,  « hoc per hominem facit. »  Facit sane, sed
fecit et per Judam, quem ad Evangelium praedicandum
cum caeteris misit <note>(Matth. X, 1-8)</note>: fecit et per
Pharisaeos in eis qui bona quae per eos audiebant ipsi
faciebant, cum illi non facerent quae dicebant. Postremo,
cur iniqui et scelerati eorum, sive cum latent,
sive cum pro pace Donati tolerantur, vivificant,
curant, illuminant, mundant? An ipsi non sunt
mortui, vulnerati, caeci, polluti? An ideo non apud
eos caeci caecos ducentes simul in foveam cadunt <note>(Id. XV, 14)</note>,
quia non ipsos, sed Deum quem praedicant,
illi audiendo et obtemperando sectantur? Ita
sane, sed tunc praedicant Deum, si cum Christo colligunt:
quicumque vero cum illo non colligunt, spargunt
<pb n="0075"/> <note>(Matth. XII, 30)</note>;
Donatum praedicando, non Deum,
caeci caecos sequendo simul in foveam cadunt. Sed de
quaestione Baptismi latius aliquid Domino adjuvante
tractabimus <note>(Lib. 1 de Baptismo contra Donatistas,
cap. 1)</note>, cum de omnibus testimoniis sanctarum Scripturarum,
quae nobis objicienda credidit, Parmeniano
responderimus. Qui vere ipse adaequat proximos sibi
eversione iniquitatis, qui eis tam malum propinavit
errorem, ut non pro pace, sed pro divisione et discissione
non solum loquatur ipse, sed etiam divinos
Libros loqui persuadeat.</p>
<p>CAPUT XV.--33. Sed inter multa miror hominem,
cum ageret non posse haberi Baptismum nisi
acceptum, nec posse accipi sine dante, interposuisse
ex Evangelio testimonium: <hi>Non potest,</hi> inquit, <hi>accipre
homo quidquam, nisi fuerit illi datum de coelo.</hi> 
Posset enim aliquis eorum verborum inscius, cum
coepisset iste dicere, <hi>Non potest homo accipere quidquam,
nisi datum fuerit illi;</hi> antequam dixisset, <hi>de
coelo,</hi> putare illum dicturum a Donato fuisse, aut a
Parmeniano, aut ab aliquo de parte Donati, aut omnino
ab ipsa parte Donati. Agnosco Evangelium, et
illic scriptum esse recenseo, <hi>Non potest homo accipere
quidquam, nisi datum fuerit illi de coelo.</hi> Sed numquid
Donatus est coelum? numquid Parmenianus est coelum?
numquid pars ipsa Donati? Illa vero non est
coelum, non est in coelo. Qui enim ait, <hi>Non potest
homo accipere quidquam, nisi fuerit illi datum de coelo.</hi> 
nunquam diceret, Nisi datum fuerit illi de sole, aut
de luna, aut de stellis, quae tamen in coelo sunt:
quanto minus diceret, Nisi datum fuerit illi de parte
Donati, quae non solum non est coelum, nec est in
coelo, sed nec in regno vult esse coelorum. Nec illud
procul dubio diceret, Non potest homo accipere quidquam,
nisi datum fuerit illi de Ecclesia: ipsa enim
Ecclesia de coelo accipit. Si autem diceret, Non potest
homo accipere quidquam, nisi datum fuerit ei ab
homine justo; irruerent quidem isti frontosi, et se
justos esse proclamarent, ut ab eis acciperet qui vellet
accipere: nec nos quaestionem faceremus, utrum
justi essent an non; sed inter eos esse vel latentes
injustos facile ostenderemus ex quibusdam proditis et
exclusis; et tamen eos non improbaremus, nec diceremus
non datum, vel non acceptum, quod datum
et acceptum esset a talibus. Sed et hoc falso diceretur,
Non potest homo accipere quidquam, nisi datum
fuerit ei ab homine justo. Ipse enim justus a quo alter
accipit, quaero a quo acceperit. Si et ipse a justo
homine, et de illo ita quaero, donec ab ipso capite
ordinis humani ad aliquem perveniam, qui non ab
homine acceperit; atque ita falsum esse doceam,
quod non potest homo accipere quidquam, nisi fuerit
ei ab homine datum.</p>
        </div3>
<div3>
          <head>34.</head>
          <p>
 Quid autem agunt isti nescientes per evangelicum
<pb n="0076"/>
testimonium, nisi ut homines admoneantur
ut aliquando evigilent, atque advertant vere non homines
esse attendendos, cum sanctum aliquid homo
accipere desiderat, sed illum solum qui de coelo dat
homini; quia <hi>non potest homo accipere quidquam, nisi
datum fuerit ei de coelo?</hi> Quod si dixerint, De coelo
quidem accipit, non de homine, sed tamen per hominem;
quaero per qualem. Si per justum tantum; non
habent illi qui apud eos ipsos per latentes iniquissimos
acceperunt: si et per injustum; quae causa ergo est
ut aliquem rebaptizent? Si per injustum non nisi latentem;
non habent, quos baptizavit manifestus satelles
Gildonis Optatus: si et per injustum etiam
manifestum, qui tamen nondum damnatus et ab Ecclesiae
communione projectus sit; non habent illi
quos Felicianus Mustitanus, cum ab eorum communione
foris esset, in Maximiani schismate baptizavit,
quos tamen nunc cum illo regressos nemo rebaptizat.
Postremo si homo, quamvis de coelo, non tamen nisi
per hominem potest accipere quidquam; quaero ipse
Joannes Baptista, qui hoc ait, per quem hominem
acceperat, quod utique de coelo acceperat? Et non
invenitur: atque ita a se testimoniis prolatis mala
causa convincitur. Quia etsi dicat Filius accepisse se
a Patre, et Spiritum sanctum de suo accipere, non
quasi gradatim, sed sicut ipse exposuit dicens, <hi>Quia
omnia quae habet Pater, mea sunt, ideo dixi, De meo
accipiet <note>(Joan. XVI, 15)</note>
          </hi>: posse tamen hominem non
interposito homine divinitus aliquid accipere, exemplo
suo Joannes ipse testatur, et tot sancti antequam
Dei Filius homo fieret, et posteaquam resurrexit et
ascendit in coelum, centum viginti homines simul
congregati erant, quos nullo homine in terra manum
imponente, de coelo veniens Spiritus sanctus implevit <note>(Act. I, 15, et II, 1-4)</note>:
et constituto jam ordine Ecclesiae,
Centurionem Cornelium ante ipsum Baptismum,
ante impositionem manus, cum eis qui secum
erant eodem Spiritu sancto repletum, Petrus ipse miratus
est <note>(Id., X, 44)</note>. Nemo ergo accipit sine dante:
sed quod pertinet ad Baptismi sanctitatem, adest
Deus qui det, et homo qui accipiat, sive per se ipsum
donante Deo, sive per angelum, sive per hominem
sanctum, sicut per Petrum, sicut per Joannem; sive
per hominem iniquum, sicut per tam multos vel latentes
vel manifestos, quos ante tempus de messe colligere
servi patrisfamilias prohibentur, et quos velut
paleam frumenta dominica usque ad tempus ventilationis
corde interim separati non temeritate corporaliter
deserunt, sed pietate spiritualiter ferunt.
</p>
          <p>CAPUT XVI.--35. <hi>Qui,</hi> inquit, <hi>male credidit,
consequi non potest Baptismi sacramentum; quia scriptum
est,  « Perversum non potes adornare</hi> »  <hi>(Eccle. I,
<pb n="0077"/>
15, sec. LXX)</hi>. Quid si ergo apud eos quispiam baptizatus
fuerit, qui putaverat, verbi gratia, Christum
ex eo esse coepisse, ex quo secundum carnem de
virgine Maria natus est; postea veritatis sermone
commonitus, cum comperisset ipsum esse de quo
Joannes ait, <hi>In principio erat Verbum, et Verbum erat
apud Deum, et Deus erat Verbum;</hi> de quo consequenter
ait, <hi>Verbum caro factum est, et habitavit in nobis <note>(Joan. I, 1, 14)</note>
            </hi>:
fateretur eis suum pristinum errorem,
atque in eo se fuisse cum baptizaretur sollicitus
indicaret, juberent eum denuo baptizari? Nunquam
utique facerent: sed hominis imperitam simplicitatem
carnali opinione prius depravatam, veritatis
ratione correctam gratularentur: aut si etiam talis
perversitas pertinaciter ei defendenda videretur, et
diu reluctatus neque correctus, etiam de Ecclesia
pelleretur, et postea cognita veritate remcaret, poenitentia
utique curandum esse censerent, non iteratione
Baptismatis vulnerandum; quamvis hoc in
corde se habuisse fateretur etiam illo tempore quo
apud ipsos fuerat baptizatus. <hi>Perversum</hi> ergo <hi>non
potes adornare,</hi> quia non ei ad ornamentum valeret
Sacramentum quod acceperat, si in fide perversa persisteret,
sed potius ad supplicium: cum tamen ipsum
Sacramentum per se, etiam in perverso quem non
ornabat, sed judicabat, integrum permaneret; et ideo
nullo modo esset illius Sacramenti violanda sanctitas,
etiam cum esset illius hominis corrigenda perversitas.</p>
<p>CAPUT XVII.--36. Audet etiam Parmenianus
nobis exempla divina proponere, quibus se arbitratur
ostendere, quaerendum esse hominem sanctum, a
quo accipi debeat Sacramentum. <hi>Ipse,</hi> inquit, <hi>Dei
Filius, ipse Dominus Jesus Christus, a quo principium
spiritualis Baptismi exortum est, cum secundum voluntatem
Patris baptizandus esset, utrumne ad Pharisaeos
perfidos atque profanos, an ad sanctissimum Joannem
venisse monstratur?</hi> At si hoc exemplo invitamur
ad accipiendum Baptismum, inferiorem nobis a quo
baptizemur debemus inquirere; quandoquidem Dominus
ab eo baptizatus est, qui se ab ipso Domino
baptizari debere praedixerat, et qui se indignum corrigiam
calceamenti ejus solvere testabatur <note>(Matth.
III, 14, 11)</note>. Quinimo, ut intermittam inquirere diligentius
cur ipse Salvator noster baptizari voluerit,
quia certe aliqua causa voluit; propterea fortasse,
cum se ipse posset tingere, qui etiam suum baptizatorem
poterat baptizare, voluit Dominus a servo, et
ille per quem facta sunt omnia ab illo qui factus est
inter omnia, baptizari, ut et doceret humilitatem, et
ostenderet non interesse quis a quo baptizetur, dum
eo Baptismo quo baptizandus est baptizetur. Nec a
Pharisaeis dedignaretur ille baptizari, si haberent
hujusmodi baptismum, quo ille certi sacramenti gratia
voluit baptizari. Nam et cum circumcidendus esset,
numquid Joannes quaesitus est? Hoc enim a Judaeis
fieri jam solebat. Et cum pro illo esset offerendum
<pb n="0078"/>
legale sacrificium, numquid devitatum est illud
templum, quod ab eo vocatur spelunca latronum <note>(Matth. XXI, 13)</note>?
Quo certe et boni intrabant et mali:
nec bonis oberant mali; quoniam Dominus qui ait, <hi>Sancti estote, quia ego sanctus sum 
 <note>(Levit. XI, 45)</note>
            </hi>; ita
inviolabiliter facit sanctos suos versari inter malos,
ut custodiant eam quam accipiunt sanctitatem,
quemadmodum ipse Dominus Jesus nulla contagione
malignitatis in Judaeorum gente pollutus est, neque
cum illa prima sacramenta secundum perfectam humilitatis
viam factus sub lege suscepit, neque cum
postea discipulis electis cum suo traditore usque ad
extremum osculum vixit. Ejus enim exemplo, non
solum non facientis mala, sed etiam non consentientis
 ulli malitiae, inter paleam frumenta secura sunt,
quia neque talia faciunt, neque consentiunt facientibus;
etiam si in eadem segete usque ad messem,
in eadem area usque ad ventilationem, intra eadem
retia usque ad separationem quae in littore futura est,
boni tolerent malos <note>(Matth. III, 12, et XIII, 37-45,
47-50)</note>. Sed isti sunt vere caeci duces caecorum, qui
et in numero suorum tam multos malos vident, et
viam pacis non vident; et ut se non ad sustinendum
invicem propter unitatis vinculum, sed ad dividendum
ab invicem propter schismatis sacrilegium sequantur
homines, persuadent.</p>
<p>CAPUT XVIII.--37. At enim dictum est per
prophetam regi Josaphat: <hi>O rex Josaphat, si peccatorem
tu adjuvas, aut eum quem Dominus odit tu diligis,
propterea fuit super te ira Domini.</hi> Quis enim nostrum
dicit peccatorem adjuvandum, ad hoc utique
in quo peccare vult; sicut ipse Achab quem adjuvabat
 Josaphat, eundo cum illo in praelium, cum ille
Michaeae prophetae veracia verba contemneret? Et tamen
nec sic obfuit innocentiae regis Josaphat pessimum
meritum regis Achab: quia illum Dominus ad
se exclamantem a periculo bellico liberavit, illum
autem sacrilegum contemptorem in manus hostium
venire permisit <note>(III Reg. XXII)</note>. Et si quid Josaphat
periculi expertus est, quod ei Propheta indicat ab
ira Dei fuisse, non alieno meruerat peccato, sed suo;
quia sicut ei dictum est, peccantem adjuvabat: sed
apud Deum caetera ejus bona facta praevaluerunt.
Sic enim dicitur ei: <hi>Peccatorem adjuvisti, et ei contra
Dominum amicus es, et in hoc super te ira a facie Domini.
Sermones Dei boni in universis sunt tecum, quoniam
abstulisti lucos de terra, et parasti cor tuum ad
requirendum Deum <note>(II Paral. XIX, 2, 3)</note>
            </hi>. Qui autem
versatur in Ecclesia Dei, ubi sunt et illi qui <hi>sua quaerunt,
non quae Jesu Christi,</hi> qui <hi>per invidiam et contentionem
Christum annuntiant, non caste;</hi> et dicit, <hi>Sive per occasionem, sive per veritatem Christus annuntietur;
et in hoc gaudeo, sed et gaudebo 
 <note>(Philipp.
II, 21, et I, 15-18)</note>
            </hi>: impollutus inter eos atque integer
permanet, quia non eis ad sua quaerenda consentit,
<pb n="0079"/>
cum hoc culpet atque reprehendat; nec eos
ad peccandum, sed ad hoc adjuvat, unde Christus latius
praedicetur, et ab his qui audiunt et faciunt per
eos qui quod dicunt non faciunt, Christo credatur,
in Christo speretur, Christus diligatur. Talibus enim
praecipit idem apostolus dicens: <hi>Nolite conjungi cum
infidelibus. Quae enim participatio justitiae cum iniquitate?
Quae communicatio est luci ad tenebras? Quae
autem conventio Christi ad Belial? Aut quae pars fideli
cum infideli? Qui autem consensus templo Dei cum
simulacris? Vos enim templum Dei vivi estis. Dicit
enim: Quia inhabitabo in eis, et inambulabo; et ero
illorum Deus, et ipsi erunt mihi populus. Propter quod
exite de medio eorum, dicit Dominus, et immundum
ne tetigeritis; et ego recipiam vos, et ero vobis in patrem,
et vos eritis mihi in filios et filias, dicit Dominus
omnipotens <note>(II Cor. VI, 14-18)</note>
            </hi>. Quae verba isti carnaliter
sentientes, per tot divisiones se ipsos minutatim
in ipsa una Africa concidunt. Non enim intelligunt
neminem conjungi cum infidelibus, nisi qui facit
peccata Paganorum, vel talia facientibus favet; nec
quemquam fieri participem iniquitatis, nisi qui iniqua
vel agit vel approbat. Quis autem communicat tenebris,
nisi qui per tenebras consensionis suae dimisso
Christo sequitur Belial? Quis ponit cum infidelibus
partem suam, nisi qui ejus infidelitatis fit particeps?
Ita enim templum Dei esse desinit, nec se
aliter simulacris adjungit. Qui autem sunt templum
Dei vivi, et in medio nationis tortuosae ac perversae
apparent sicut luminaria in mundo verbum vitae
habentes <note>(Philipp. II, 15)</note>, nihil eos quod pro unitate
tolerant inficit; nec angustantur, quia in illis habitat
et deambulat Deus: et exeunt de medio malorum,
atque separantur interim corde; ne forte cum id
facere per seditionem schismatis volunt, prius a bonis
spiritualiter, quam a malis corporaliter separentur.</p>
<p>CAPUT XIX.--38. Quod ergo scriptum est Deum
dixisse, <hi>Eos qui me clarificant, clarificabo; et qui me
spernit, spernetur <note>(I Reg. II, 30)</note>
            </hi>; ipsi maxime nolunt
intueri. Quomodo enim clarificant Deum, qui dicunt
per orbem terrarum impleri non posse ejus promissa,
quae promisit patribus nostris, Abrahae, Isaac, et Jacob;
quae per Prophetas tanto ante praenuntians,
exhibuit per Unicum suum, qui factus est ei ex semine
David secundum carnem <note>(Rom. I, 2, 3)</note>, ut in
illo, id est, in semine Abrahae benedicerentur omnes
gentes: qui dicunt ipsum Dei Filium frustra dixisse, <hi>Sinite utraque crescere usque ad messem 
 <note>(Matth. XIII,
30)</note>
            </hi>: quasi falsus fuerit, aut ipse fefellerit, cum sola
zizania per mundum creverint; frumenta vero praeter
partem Donati, in toto terrarum orbe defecerint?
quomodo ista sentientes glorificant Deum, cum scriptum
sit, <hi>In latitudine gentis gloria regis; in diminutione
autem populi contritio principis <note>(Prov. XIV, 28)</note>
            </hi>?
Aut quomodo non spernunt Deum, qui Baptismum
<pb n="0080"/>
ejus in eis quorum causam non audierunt, et de quibus
nullo modo judicare potuerunt, incredibili temeritate
impietatis exsufflant, et sibi audent arrogare
quod Dei est; a se damnatos in honoribus integris
pro Donati pace recipiunt, et a se inauditos contra
pacem Domini detestantur; Baptisma in illis terrarum
partibus per Apostolos traditum periisse contendunt,
et per Felicianum apud Maximianistas traditum
non periisse concedunt? Jamvero quomodo
Catholici non clarificant Deum, qui promissa ejus
nullis hominum sceleribus, quominus implerentur,
impediri posse confidunt; qui sacraemnta ejus ita
debita veneratione prosequuntur, ut ea si etiam al
indignis tractata fuerint; illis sua perversitate damnatis,
illa intemerata sanctitate permanere demonstrent?</p>
<p>CAPUT XX.--39. « Iterum, »  inquiunt,  « scriptum
est: <hi>Nolite communicare operibus infructuosis tenebrarum,
magis autem redarguite. Quae enim fiunt ab ipsis
latenter, turpe est et dicere</hi> »  <note>(Ephes. V, 11, 12)</note>. Jam
ipsa verba quemadmodum intelligenda sint diximus,
quia non communicare est non consentire: quod
propter Ecclesiae disciplinam parum est, nisi etiam
redarguantur, ut corrigi possint. Sed haec salva pace
facienda sunt, et quantum admittit officium conservandae
unitatis, ne simul eradicetur et triticum.</p>
<p>CAPUT XXI.--40. « Iterum ad Timotheum idem
apostolus, <hi>Ne,</hi> inquit, <hi>communicaveris peccatis alienis;
te ipsum castum custodi</hi> »  <note>(I Tim. V, 22)</note>. Docuit ex
consequenti, quemadmodum quod prius dixit, intelligendum
sit. Qui enim se ipsum castum servat, non
communicat peccatis alienis. Si enim communicat,
consentit: si consentit, corrumpitur: si corrumpitur,
castum se non servat. Sed sane tandem aliquando
evigilavit Parmenianus, et attendit quid diceret Tichonius,
sed frustra: statim quippe amore sententiae
suae contra veritatem oculos clausit. Ait enim:  « Numquid,
frater charissime, non polluunt alios aliena peccata,
et hoc est facinorosis non communicare, licet
cum ipsis convenias, eorum facta non facere? »  Et
tamen non totum dixit. Parum est enim eorum facta
non facere, nisi displiceant: parum est ut displiceant,
nisi redarguantur. Aliud enim est non facere, aliud
non communicare, id est, non consentire facientibus,
aliud etiam redarguere. Cur ergo ubi videre coeperat,
statim se avertit, et usque in finem noluit pervenire,
et vix trientem de toto posuit? An sicut de populo fecerunt,
et sententiam veritatis praecidendam putavit?
Nos dicimus, quod qui non facit malum, nec facienti
consentit, et facientem arguit, firmus atque integer
inter iniquos tanquam frumentum inter paleas conversatur.
Ille autem tantummodo ait,  « eorum facta
non facere. »  Et tertiam tamen de tota sententia particulam
quemadmodum refellat videamus.</p>
        </div3>
<div3>
          <head>41.</head>
          <p>
 « Quod contra legem esse divinam, »  inquit,
 « nullus qui legem veneratur, ignorat. »  Adhuc ista
verba communiter dici possunt. Potest enim et alius
<pb n="0081"/>
dicere, Quod secundum legem esse divinam, nullus
qui legem veneratur, ignorat. Sed opus est probare,
non dicere. Attendamus ergo quemadmodum probet.
 « Quid enim prodest, »  inquit,  « innocentiam custodisse,
si cum reis mixtus est et obnoxiis? »  Sane si
ita est, innocentiam custodisse non prodest, sed innocentia
custodita non est. Mixtus enim reis et obnoxiis,
nisi per conscientiae maculatam consensionem,
nullus recte dici potest. Qui vero implet quod scriptum
est, <hi>Justo nihil placet iniquum <note>(Prov. XII, 21,
sec. LXX)</note>
          </hi>; ubilibet cum versari quaelibet necessitas cogat,
misceri iniquitatibus non potest. « Vel quomodo, » 
inquit,  « incorruptus poteris permanere, si corruptis
sociaris? »  Ita plane, si sociatur, id est, si mali aliquid
cum eis committit, aut committentibus favet: si autem
neutrum facit, nullomodo sociatur. Porro si addat
tertium, ut non sit in vindicando piger, sed vel
corripiat justus in misericordia et arguat, vel etiam,
si eam personam gerit, et ratio conservandae pacis
admittit, coram omnibus peccantes arguat, ut caeteri
timeant; removeat etiam vel ab aliquo gradu honoris,
vel ab ipsa communione Sacramentorum, et haec
omnia cum dilectione corrigendi, non cum odio persequendi
; plenissimum officium, non solum castissimae
innocentiae, sed etiam diligentissimae severitatis
implevit. Ubi autem caetera impediuntur, illa duo
semper retenta incorruptum castumque custodiunt,
ut nec faciat malum, nec approbet factum.
</p>
          <p>CAPUT XXII.--42. Sed tamen videamus unde
iste doceat quod affirmat:  « Cum scriptum sit, »  inquit,
 « <hi>Modicum fermentum totam massam corrumpit</hi> » <note>(I Cor. V, 6)</note>.
Dixit hoc Parmenianus, atque abiit:
nec ei nunc ostendi potest, in parte Donati, non solum
modicum fermenti, sed multum veneni ex illis
ovis aspidum ruptis, et praevalidis jam serpentibus
pro Primiano damnatis, et ad Primianum iterum revocatis.
Sed correcti sunt, inquit. Deo gratias. Si verum
est, non invideo, atque utinam id perfecte fiat.
Si enim a Maximianistis redire ad partem Donati,
<pb n="0082"/>
nonnullus correctionis est gradus; quanto verior
perfectiorque correctio est, ab ipsa parte Donati ad
unitatem catholicam remeare? Et Tichonius quidem
multa dixit, quae illis temporibus, et sicut interior noverat,
quam non modico, sed multo fermento, totam
suam massam nollent fateri corruptam, qui totum orbem
terrarum peccatis Afrorum fermentatum esse
criminarentur. Sed ego istos miror, si adhuc eis placet
haec apostolica verba sic intelligere, ita eos Optatum
Gildonianum velle defendere, ut nec modicum
fermenti eum fuisse concedant. Quod si vel hoc concedunt,
quam magnam putant esse massam suam, ut
non potuerit tota corrumpi? aut si in eis solis tota
corrupta est, quibus placet Optatus; experti discant
intelligere quod legunt, quia inest tota massa ad quos
pertinet quod dicitur totum, sive bonum, sive malum:
ad eos pertinet qui consentiunt; ad eos autem qui non
consentiunt, omnino non pertinet: et ideo disciplina
ecclesiastica corrigendum est, ne ad multos persuadendo
perveniat; quod ubi fieri permittit ratio pacis,
et non fit, ipsa negligentia culpam trahit, et in periculo
consentiendi est per desidiam corrigendi.</p>
<p>CAPUT XXIII.--43. Ex qua regula et illud intelligendum
est, quod consequenter opponit, dicens
esse scriptum: <hi>Sit vobis legitimum aeternum in progenies
vestras, dividere in medio sanctorum et irreligiosorum,
et in medio mundorum et immundorum <note>(Levit. X,
9, 10)</note>
            </hi>. Tanto enim quisque melius hoc facit, quanto
magis in Ecclesia proficit. <hi>Cum</hi> enim <hi>crevisset herba,
et fructum fecisset, tunc apparuerunt zizania.</hi> Et quamvis
inter utrumque jam servi patrisfamilias cognitione
dividerent atque distinguerent; jubentur tamen ea sinere
crescere, et hoc <hi>usque ad messem <note>(Matth. XIII,
26-30)</note>
            </hi>. Sed haec hactenus: ea enim quae restant, aliquanto
diligentius ab alio exordio consideranda atque
tractanda sunt.
</p>
        </div3>
      </div1>

<div1>
        <head> <hi>LIBER TERTIUS.</hi> Reliqua tractantur loca Scripturae quae Parmenianus objectabat.</head>

<pb n="0081"/>
<p>
          <pb n="0081"/>CAPUT PRIMUM.--1. Cum omnis pia ratio et
modus ecclesiasticae disciplinae unitatem spiritus in
vinculo pacis maxime debeat intueri, quod Apostolus
sufferendo invicem praecipit custodire <note>(Ephes. IV, 3,
2)</note>, et quo non custodito medicina vindictae non tantum
superflua, sed etiam perniciosa, et propterea jam
nec medicina esse convincitur: illi filii mali, qui non
odio iniquitatum alienarum, sed studio contentionum
<pb n="0082"/>
suarum infirmas plebes jactantia sui nominis irretitas,
vel totas trahere, vel certe dividere affectant, superbia
tumidi, pervicacia vesani, calumniis insidiosi, seditionibus
turbulenti; ne luce veritatis carere ostendantur,
umbram rigidae severitatis obtendunt, et quae
in Scripturis sanctis salva dilectionis sinceritate et
custodita pacis unitate, ad corrigenda fraterna vitia
mordaciori curatione fieri praecepta sunt, ad sacrilegium
<pb n="0083"/>
schismatis et ad occasionem praecisionis usurpant,
dicentes,  « Ecce ait Apostolus, <hi>Auferte malum
ex vobis ipsis.</hi> Quod malum utique si integris, »  inquiunt,
 « non obesset, nec juberetur auferri. » </p>
<div3>
          <head>2.</head>
          <p>
 Interim videamus ne forte non frustra non dixerit
Apostolus, Auferte malos a congregatione vestra;
sed, <hi>Auferte malum ex vobis ipsis:</hi> quia cum quisque
impeditur ab Ecclesiae congregatione malos homines
separare, si ex se ipso auferat malum, non eis corde
miscetur; atque ita spiritualiter non solum conjungitur
bonis, sed etiam separatur a malis. Sic enim in
illo loco ad Timotheum cum dixisset, <hi>Neque communicaveris
peccatis alienis:</hi> tanquam ille diceret, fieri
posse ut aliquos malos ab Ecclesiae congregatione separare
non posset, et ideo tolerare cogeretur; tanquam
consilium dans quemadmodum peccatis eorum
non communicaret, <hi>Te ipsum,</hi> inquit, <hi>castum custodi <note>(I Tim. V, 22)</note>
          </hi>.
Nam malis malus misceri potest, bonus
autem nullo modo, quamvis cum eis in una congregatione
versetur. Ita et hic ad Corinthios cum
dixisset, <hi>Quo enim mihi de his qui foris sunt judicare?
Nonne de his qui intus sunt vos judicatis?</hi> ne forte turbarentur
aliqua malorum numerositate, sic permixtis
frumentis, ut sine illorum vexatione colligi separarique
non possent; <hi>Auferte,</hi> inquit, <hi>malum ex vobis ipsis <note>(I Cor. V, 12, 13)</note>
          </hi>:
ut si forte non possent auferre
malos a congregatione sua; auferendo malum ex se
ipsis, id est, non cum eis peccando, nec eis ad peccandum
consentiendo aut favendo, integerrimi inter
eos et incorruptissimi versarentur. Quia per malum
suum malis quisque consentit. Si autem a se ipso auferat
malum, alieno malo non est unde consentiat.
Quapropter quisquis etiam contempserit Ecclesiae Dei
disciplinam, ut malos cum quibus non peccat et quibus
non favet, desistat monere, corrigere, arguere,
et si talem gerit personam, et pax Ecclesiae patitur,
etiam a Sacramentorum participatione separare; non
alieno malo peccat, sed suo. Ipsa quippe in tanta re
negligentia grave malum est: et ideo, sicut Apostolus
monet, si auferat malum a se ipso, non solum auferet
audaciam committendi, aut pestilentiam consentiendi;
sed etiam pigritiam corrigendi, et negligentiam vindicandi,
adbibita prudentia et obedientia in eo quod
praecipit Dominus, ne frumenta laedantur <note>(Matth. XIII,
29)</note>. Ea quippe intentione quisquis inter triticum zizania
toleraverit, auferendo a se ipso malum, non eis
communicat: et ea distinguit ac judicat interim ad
diem; non enim novit quid cras futurum sit: et ideo
dilectione servata, non sine spe correctionis vindicandum
est, quidquid etiam cogit necessaria severitas
<pb n="0084"/>
vindicari. Quod ut satis appareat, totum ipsum Epistolae
apostolicae locum diligentius tractemus.</p>
        </div3>
<div3>
          <head>3.</head>
          <p>
 <hi>Quid vultis,</hi> inquit? <hi>In virga veniam ad vos, an
in charitate et spiritu mansuetudinis?</hi> Jam hic apparet
eum loqui de vindicta, ad cujus significationem virgam
nominavit. Numquid tamen et virga sine charitate
est, quia ita contexuit, <hi>In virga veniam ad vos, an
in charitate?</hi> Sed quod sequitur, <hi>spiritu mansuetudinis,</hi> 
admonet intelligi, quia et virga charitatem habet. Sed
aliud est charitas severitatis, aliud charitas mansuetudinis.
Una quidem charitas est, sed diversa in diversis
operatur. <hi>Omnino,</hi> inquit, <hi>auditur inter vos
fornicatio, et talis fornicatio, qualis nec in Gentibus, ita
ut uxorem patris sui quis habeat.</hi> De tam immani facto
videamus quemadmodum eos saevire praecipiat. <hi>Et vos,</hi> 
 inquit, <hi>inflati estis, et non potius luctum habuistis,
ut tolleretur de medio vestrum qui hoc opus fecit.</hi> 
Quare <hi>luctum potius,</hi> et non iram, nisi quia si patitur
unum membrum, compatiuntur omnia membra <note>(I Cor. XII, 26)</note>?
et non luctum, quia tollebatur; sed <hi>luctum,</hi> 
 inquit, <hi>ut tolleretur:</hi> id est, ut lugentium dolor
ad Deum ascenderet, et ipse tolleret hoc opus de
medio eorum, sicut ipse sciret, ne forte illi per humanam
imperitiam eradicarent et triticum. Cum ergo
ad talem vindictam necessitas cogit, humilitas lugentium
debet impetrare misericordiam, quam repellit
superbia saevientium: nec illius ipsius qui de medio
fratrum tollitur debet negligi salus; sed ita agendum
est, ut ei talis vindicta sit utilis; et agendum
voto et precibus, si corrigi objurgationibus non potest.
Ideoque sequitur et dicit: <hi>Ego quidem absens
corpore, praesens autem spiritu, jam judicavi quasi
praesens eum qui sic operatus est, in nomine Domini
nostri Jesu Christi congregatis vobis et meo spiritu, cum
virtute Domini nostri Jesu Christi, tradere hujusmodi
satanae in interitum carnis, ut spiritus salvus sit in die
Domini <note>(Id. IV, 21-V, 5)</note>
          </hi>. Quid ergo agebat Apostolus,
nisi ut per interitum carnis saluti spirituali
consuleret, ut sive aliqua poena vel morte corporali,
sicut Ananias et uxor ejus ante pedes apostoli Petri
ceciderunt <note>(Act. V, 5, 10)</note>; sive per poenitentiam,
quoniam satanae traditus erat, interimeret in se sceleratam
carnis concupiscentiam? Quia ipse item dicit, <hi>Mortificate membra vestra quae sunt super terram:</hi> 
 inter
quae et, <hi>fornicationem</hi> commemorat <note>(Coloss. III,
5)</note>. Et iterum: <hi>Si enim secundum carnem vixeritis,
moriemini; si autem spiritu facta carnis mortificaveritis,
vivetis <note>(Rom. VIII, 13)</note>
          </hi>. Non tamen ab eo fraternam
separat charitatem, quem de fraterna congregatione
 praecipit separari. Hoc enim apertius ad Thessalonicenses
dicit: <hi>Si quis autem non obaudit verbo
nostro per epistolam, hunc notate, et non commisceamini
cum illo, ut erubescat: et non ut inimicum eum
<pb n="0085"/>
aestimetis, sed corripite ut fratrem.</hi> Audiant isti aliquando,
et intelligant quemadmodum satagat charitas
apostolica, ut sufferentes invicem studeamus conservare
unitatem spiritus in vinculo pacis <note>(Ephes. IV,
2, 3)</note>. Nam et hic cum dixisset, <hi>Et non ut inimicum
eum aestimetis, sed corripite ut fratrem;</hi> tanquam ostendens
cur hoc dixerit, continuo subjunxit, <hi>Ipse autem
Deus pacis det vobis pacem semper in omni bono <note>(II Thess. III, 14-16)</note>
          </hi>.
Ita et de isto qui uxorem patris
sui habuit, luctum potius indicit, et pacificam
charitatem ubique commendat: sicut et de seipso ait, <hi>Ne iterum cum venero ad vos, humiliet me Deus, et lugeam
multos ex his qui ante peccaverunt et non egerunt
poenitentiam super immunditia, et luxuria, et fornicatione
quam gesserunt.</hi> 
 Et paulo post ait: <hi>Praedixi, et
praedico sicut praesens secundo, et nunc absens, his qui
ante peccaverunt, et caeteris omnibus, quia si venero
iterum, non parcam <note>(II Cor. XII, 21, et XIII, 2)</note>
          </hi>. Ideo
lugendo judicabat, ut Dei misericordia sine corruptione
vinculi pacis, ubi salus tota consistit, contereret
peccantes atque corrigeret; sicut de isto ipso qui
cum patris uxore fuerat fornicatus, fecisse intelligitur.
Nam non invenitur de quo alio significet in secunda
Epistola ad eosdem Corinthios, cum ait: <hi>Nam
ex multa tribulatione et angustia cordis scripsi vobis per
multas lacrymas, non ut contristemini, sed ut sciatis
dilectionem quam habeo abundantius in vos. Si quis
autem contristavit, non me contristavit, sed ex parte, ut
non onerem omnes vos. Sufficit ei correptio haec quae fit
a multis, ita ut e contrario vos donetis, et consolemini,
ne quando majori tristitia absorbeatur qui ejusmodi est.
Propter quod obsecro vos, ut confirmetis in eum charitatem.
Ad hoc enim et scripsi, ut cognoscam probationem
vestram, si in omnibus obaudientes estis. Si cui
autem aliquid donaveritis, et ego. Nam et ego si cui donavi,
propter vos, in persona Christi, ut non possideamur
a satana: non enim ignoramus mentes ejus <note>(Id. II,
4-11)</note>
          </hi>. Quid moderatius, quid diligentius, quid sollicitudine
pia et paterna ac materna charitate plenius
fieri aut dici potest? Sicut peccanti adhibet emendationem,
sic correcto, et conterenti atque humilianti
in poenitentia cor suum, vult reddi consolationem; <hi>ne majori,</hi> 
 inquit, <hi>tristitia absorbeatur.</hi> Sed quid illud
quo conclusit istam sententiam, <hi>Ut non possideamur
a satana? Non enim,</hi> inquit, <hi>ignoramus mentes ejus.</hi> 
Ipse est enim qui per imaginem quasi justae severitatis
crudelem saevitiam persuadet, nihil aliud appetens
venenosissima versutia sua, nisi ut corrumpat atque
disrumpat vinculum pacis et charitatis, quo conservato
inter Christianos, vires ejus omnes invalidae
fiunt ad nocendum, et muscipulae insidiarum comminuuntur,
et consilia eversionis evanescunt.
</p>
          <p>CAPUT II.--4. Sed etsi de aliquo alio in secunda
ad Corinthios Epistola locutus est Apostolus, et ibi
<pb n="0086"/>
tamen significavit quanta charitate in quemque debeat
ecclesiastica vindicta procedere. Hoc est illud quod
isti non intelligentes inter calumnias suas solent habere
praecipuum: <hi>Emendabit me justus in misericordia,
et arguet me; oleum autem peccatoris non impinguet
caput meum <note>(Psal. CXL, 5)</note>
            </hi>. Quia vero isti non in
misericordia emendare noverunt, et Caeciliani innocentiam
saevis suspicionibus insectati sunt, et Optati
Gildoniani potentiam fallacis oleo adulationis unxerunt.
Nam si propter vinculum pacis iniquitatem
Optati gementes lugentesque tolerarent, non utique
pacem christianam atque catholicam in orbe terrarum,
sanctamque unitatem disrumperent, aut certe
a majoribus suis nefaria caecitate disruptam ita dolerent,
ut saltem apud se experti quam multos malos
pro pace Donati ferre cogantur, impacatas illorum
calumnias pace suae correctionis exstinguerent.</p>
        </div3>
<div3>
          <head>5.</head>
          <p>
 Sed et ad illius primae ad Corinthios Epistolae
consequentia redeamus. Cum dixisset Apostolus, <hi>Tradere hujusmodi satanae in interitum carnis, ut spiritus
salvus sit in die Domini Jesu:</hi> 
 etiam atque etiam
commendans humilitate lugentium hoc debere fieri,
non superbia saevientium, continuo subjecit, <hi>Non
bona gloriatio vestra:</hi> vel per exprobrationem pronuntiationis, <hi>Bona gloriatio vestra.</hi> 
 Sic enim nonnulli, et
maxime latini codices habent, cum eadem in utroque
sententia teneatur. Non enim metuendum est ne quis
intelligat laudando eos dixisse, <hi>Bona gloriatio vestra:</hi> 
cum et superius dixerit, <hi>Inflati estis, et non potius luctum
habuistis;</hi> et hic continuo subjungat, <hi>Nescitis
quia modicum fermentum totam massam corrumpit <note>(I Cor. V, 6)</note>
          </hi>:
quod ad ipsam inanis gloriationis
corruptionem congruentius referri potest. Superbia
quippe ex vetustate primi hominis, qui superbia
lapsus est, quasi fermentata et corrupta mente facit
elatos in unam conspersionem, qui sibimet in eam
simili jactantiae vanitate consentiunt. Et gloriari quidem,
non de peccatis suis, sed super alterius peccata,
tanquam ex comparatione innocentiae suae, modicum
videtur fermentum; quia de suis etiam iniquitatibus
gloriari, multum fermentum est: sed et illud modicum
totam massam corrumpit. Cadit enim superbus
merito superbiae suae, et incipit etiam peccata sua
defendendo velle gloriari. Quod praevidens idem apostolus
ait: <hi>Quapropter, qui se putat stare, videat ne
cadat <note>(Id. X, 12)</note>
          </hi>. Et iterum: <hi>Si praeoccupatus
fuerit homo in aliquo delicto, vos qui spirituales estis,
instruite hujusmodi in spiritu mansuetudinis, intendens
teipsum, ne et tu tenteris. Alter alterius onera portate,
et sic adimplebitis legem Christi <note>(Galat. VI, 1, 2)</note>
          </hi>. Quid
est lex Christi, nisi, <hi>Mandatum novum do vobis, ut
diligatis invicem <note>(Joan. XIII, 34)</note>
          </hi>? Quid est lex Christi,
nisi, <hi>Pacem meam do vobis, pacem relinquo vobis</hi> 
<pb n="0087"/> <note>(Joan. XIV, 27)</note>.
Quod ergo hic dixit, <hi>Invicem onera
vestra portate, et sic adimplebitis legem Christi;</hi> hoc
alio loco ait, <hi>Sufferentes invicem in dilectione, studentes
servare unitatem spiritus in vinculo pacis <note>(Ephes. IV, 2,
3)</note>
          </hi>. Nam et in illo Pharisaeo modicum fermentum esse
videbatur, quia peccatorem non solum non dolebat,
sed super ejus peccata de suis se meritis extollebat. Sed
descendit ille confitens peccata sua, justificatus magis
quam ille Pharisaeus jactans merita sua: <hi>quoniam qui
se exaltat, humiliabitur, et qui se humiliat, exaltabitur <note>(Luc. XVIII, 10-14)</note>
          </hi>.
Sequitur ergo Apostolus, et dicit: <hi>Expurgate vetus fermentum, ut sitis nova conspersio,
sicut estis azymi.</hi> 
 Quid est, <hi>ut sitis;</hi> et quid est, <hi>sicut
estis:</hi> nisi quia erant ibi tales, erant ibi non tales, quos
ut tales essent, exemplo talium commonebat? Tamen
omnes in uno tanquam eosdem admonet, ne illi qui
tales erant, deperarent de his qui nondum tales
erant, et eos ad compagem sui corporis non pertinere
arbitrarentur; tanquam eosdem admonet cum dicit, <hi>ut sitis sicut estis.</hi> 
 Noverant enim et illi qui jam sic
erant, et admonente Apostolo magis magisque nosse
debebant, sufferre illos qui nondum sic erant, ut sufferendo
invicem in dilectione, servarent unitatem
spiritus in vinculo pacis, et invicem onera sua portantes,
implerent utique legem Christi, qua Dominus
noster Jesus Christus ad docendam humilitatis viam
usque ad mortem crucis humiliari dignatus est <note>(Philipp.
II, 8)</note>, et tanquam medicus aegrotantes, ita cum
dilectione pertulit peccantes, de quibus dixerat, <hi>Non
est opus sanis medicus, sed aegrotantibus <note>(Matth. IX, 12)</note>
          </hi>.
Statimque principale proposuit exemplum dicens, <hi>Etenim pascha nostrum immolatus est Christus:</hi> 
 ut
tantae humilitatis exemplo discerent expurgare vetus
fermentum, id est, quidquid in eis superbiae de veteri
homine remansisset. <hi>Itaque,</hi> inquit, <hi>diem festum
celebremus;</hi> non utique unam diem, sed totam vitam: <hi>non in fermento veteri, neque in fermento malitiae et
malignitatis, sed in azymis sinceritatis et veritatis.</hi> 
 Malitia
quippe est et malignitas velut de alieno peccato
gloriari, quasi tunc debeat de justitia sua quisque
gaudere, cum alium justum esse non conspexerit.
Sinceritas autem et veritas est, etiam si proficit
aliquis, meminisse quid fuerit, et multo magis misereri
lapsorum: quandoquidem ipse erectus est a
lapsu suo per Christi misericordiam, qui sine ullo
suo peccato se pro peccatoribus humiliavit.</p>
        </div3>
<div3>
          <head>6.</head>
          <p>
 Sed ne perniciose relinquantur, et quasi dissimulanter
negligantur aliena peccata, quod non est
minoris crudelitatis, quam illud superbiae, sequitur
et dicit: <hi>Scripsi vobis in epistola, non commisceri fornicariis;
non fornicariis hujus mundi, aut avaris, aut
raptoribus, aut idolis servientibus: alioquin debueratis
de hoc mundo exisse.</hi> Opus enim vestrum in hoc mundo
illud est, ut peccatores Christo ad salutem lucremini.
Quod fleri non poterit, si eorum colloquia convictumque
fugiatis. <hi>Nunc autem,</hi> inquit, <hi>scripsi vobis
<pb n="0088"/>
non commisceri: si quis frater nominatur inter vos aut
fornicator, aut idolis serviens, aut avarus, aut maledicus,
aut ebriosus, aut rapax, cum ejusmodi nec cibum quidem
simul sumere. Quo enim mihi de his qui foris sunt
judicare? Nonne de his qui intus sunt vos judicatis? De
his autem qui foris sunt, Deus judicabit. Auferte malum
ex vobis ipsis <note>(I Cor. V, 7-12)</note>
          </hi>.</p>
        </div3>
<div3>
          <head>7.</head>
          <p>
 Ecce quemadmodum ad hanc sententiam venit
Apostolus, cujus ultimam particulam ponendam credidit
Parmenianus, dicens esse scriptum, <hi>Auferte
malum ex vobis ipsis.</hi>  « Quod, »  inquit,  « utique si
bonis et integris non noceret, non juberetur auferri. » 
Quae autem superius dicta sunt, unde ad hoc ventum
est, praetermisit; quibus utique ad id quod persuadere
cupiebat, separationem a malis fieri corporaliter
oportere, poterat adjuvari dicente Apostolo, <hi>Cum
hujusmodi nec cibum simul sumere.</hi> Cur ergo non
commemoravit quod ejus intentionem maxime adjuvare
posse videbatur? Cum enim vehementer instet
ut a male viventibus corporalem separationem faciendam
esse persuadeat, cur non adhibet testimonium
Apostoli dicentis, <hi>Si quis frater nominatur fornicator,
aut idolis serviens, aut avarus, aut maledicus,
aut ebriosus, aut rapax, cum ejusmodi nec cibum simul
sumere:</hi> nisi quia vidit, si hoc diceret, posse sibi responderi,
Itane vos etiam fornicatores et idolis servientes
aut non habetis, aut eos ignoratis? Nullum
avarum, aut maledicum, aut ebriosum, aut rapacem
inter vos videtis et nostis? Cur ergo cum talibus
contra praeceptum Apostoli, non solum cibum mensae
vestrae sumitis, sed etiam coenam mensae Dominicae
communicatis? Hoc ergo Parmenianus, quantum
arbitror, evitare conatus est, ne sibi responderetur:
ut id non poneret quod pro ejus causa validissime
sonare videretur: nam hoc Epistolae apostolicae capitulum
si eum fugisset, et ei non occurrisset, non ex
ejus ultima parte poneret, <hi>Auferte malum ex vobis
ipsis.</hi> </p>
        </div3>
<div3>
          <head>8.</head>
          <p>
 Sed nunc quia hoc diximus, fortasse isti audebunt
negare haberi inter se avaros, aut maledicos,
aut ebriosos, aut rapaces; et ipsum Optatum, qui
universae Africae notissimus fuit, quem tamdiu pertulerunt,
quamdiu timuerunt, fortasse defendere
conabuntur. Dicant ergo, si possunt, meliorem se
atque purgatiorem habere nunc Ecclesiam, quam
erat ipsa unitas beatissimi Cypriani temporibus, qui
collegas suos, a quibus tamen nulla corporali disjunctione
separatus est, nullum eorum nominatim appellans,
sed prudenter ac sobrie saluberrimae mordacitatis
inferens medicinam, his verbis graviter
arguit, quia esurientibus in Ecclesia fratribus habere
argentum largiter vellent, fundos insidiosis fraudibus
<pb n="0089"/>
raperent, usuris multiplicantibus fenus augerent. Et
ut apertissime ostenderet de his se dicere, cum quibus
in unius Ecclesiae communione vivebat, consequenter
annexuit:  « Quid non perpeti tales pro peccatis
hujusmodi mereremur »  <note>( <hi>Cyprianus, Serm. de Lapsis</hi> )</note>?
Non enim ait, Mererentur; sed,  « mereremur: »  quod
nullo modo dixisset, cum talis utique ipse non esset,
nisi manifestare vellet eorum facta se gemere, qui ei
non solum Ecclesiae unitate, sed etiam collegii consortio
jungerentur, quamvis ab eis vita, moribus,
corde, proposito discreparet. Dicant ergo isti meliorem
nunc esse Ecclesiam suam, et non se habere tales,
quales habuit in ipsa unitate Cyprianus. Credant eis
qui volunt, et adversus ea mala quae de moribus eorum
insimulata fuerint, oculos claudant: ego eos ad illa
ipsa priora unitatis tempora revocabo, et ab eis quaeram,
utrum quando ille tantus episcopus Carthaginensis
Ecclesiae Cyprianus de tam malo collegio,
testimonio liberae vocis usque ad ea scripta, quae posteris
etiam proderentur, ingemuit, erat Ecclesia
Christi, an non erat. Si erat, quaero quemadmodum
Cyprianus et caeteri similes ejus implebant quod praecepit
Apostolus, <hi>Si quis frater nominatur aut fornicatur,
aut avarus, aut idolis serviens, aut maledicus, aut
ebriosus, aut rapax, cum ejusmodi nec cibum simul
sumere:</hi> quando cum his avaris et rapacibus, qui esurientibus
in Ecclesia fratribus habere argentum largiter
vellent, fundos insidiosis fraudibus raperent,
usuris multiplicantibus fenus augerent, panem Domini
manducabant, et calicem bibebant?</p>
        </div3>
<div3>
          <head>9.</head>
          <p>
 An forte parva sunt ista crimina, et parvi aestimanda?
Solent enim isti etiam hoc dicere, pensantes
ea non in statera aequa divinarum Scripturarum, sed
in statera dolosa consuetudinum suarum. Quidquid
enim sceleris et iniquitatis inebriat multitudinem,
amittit examinis veritatem. Sed ideo sunt tanquam
sincerissimum speculum proposita hominibus oracula
coelestium paginarum, ut ibi quisque videat quodlibet
peccatum quantum sit, quod forte magnum est, et
male viventium caeco more contemnitur. Potuitne
gravius divinis eloquiis accusari avaritia, quam ut
idolatriae demonstraretur aequalis, et ejus nomine
appellaretur, dicente Apostolo, <hi>Et avaritia, quae est
idolorum servitus <note>(Coloss. III, 5)</note>
          </hi>? Potuitne majori
poena digna judicari, quam ut inter illa crimina poneretur,
quibus obsessi regnum Dei non possidebunt?
Aperiantur oculi cordis, ne frustra pateant
oculi corporis, et legant praedicatorem liberum veritatis
in eadem ipsa prima ad Corinthios Epistola
scribentem: <hi>Nolite errare; neque fornicarii, neque
idolis servientes, neque adulteri, neque molles, neque
<pb n="0090"/>
masculorum concubitores, neque fures, neque avari,
neque ebriosi, neque maledici, neque rapaces, regnum
Dei possidebunt <note>(I Cor. VI, 9, 10)</note>
          </hi>. Quomodo ergo Cyprianus
et alia similia frumenta dominica in illa tunc
unitatis Ecclesia cum avaris et rapacibus, cum his
qui regnum Dei non possidebunt, non laicis vel quibuscumque
clericis, sed et ipsis episcopis panem
Domini manducabant, et calicem Domini bibebant;
cum idem apostolus praecipiat <hi>non</hi> eis <hi>commisceri,</hi> et
clamet <hi>cum ejusmodi nec cibum sumere?</hi> An quia non
poterant ab eis corporaliter separari, ne simul eradicarent
et triticum, sufficiebat eis a talibus corde
sejungi, vita moribusque distingui, propter compensationem
custodiendiae pacis et unitatis, propter salutem
infirmorum et tanquam lactentium frumentorum,
ne membra corporis Christi per sacrilega
schismata laniarent?</p>
        </div3>
<div3>
          <head>10.</head>
          <p>
 Sed ecce ego non urgeo quemquam illorum sic
intelligere: ipsi explicent quemadmodum esse potuerit
illa tunc Ecclesia gloriosa sine macula et
ruga <note>(Ephes. V, 27)</note>, ubi esurientibus in Ecclesia fratribus
habere largiter argentum volebant, ubi fundos
insidiosis fraudibus rapiebant, ubi usuris multiplicantibus
fenus augebant, ubi tantis erant involuti iniquitatibus,
ut per illas regnum Dei non possiderent.
Quod si gloriosa Ecclesia sine macula aut ruga in eis
solis computabatur, qui moerebant et gemebant illas
iniquitates, quae fiebant in medio eorum; unde etiam
secundum sancti Ezechielis prophetiam, tales proprio
signo signari meruerunt, ut a vastatione et perditione
iniquorum tutissimi evaderent: desinant calumniari
bonis, non operantibus mala per morbidam
cupiditatem, sed tolerantibus propter pacificam charitatem,
quibus dictum est, <hi>Beati pacifici, quoniam filii
Dei vocabuntur <note>(Matth. V, 9)</note>
          </hi>. Nam propterea Spiritus
sanctus per memoratum Ezechielem prophetam tali
verbo designavit malos, quos in unitate tolerant boni,
ut eos in medio bonorum diceret constitutos: quia
si bonos diceret in medio malorum, illi quasi extrinsecus
et forinsecus esse viderentur. <hi>Gemunt,</hi> inquit, <hi>et moerent iniquitates populi mei, quae fiunt in medio
eorum 
 <note>(Ezech. IX, 4)</note>
          </hi>: ut illos iniquos non solum non
exclusos, sed etiam inclusos cogitaremus.</p>
        </div3>
<div3>
          <head>11.</head>
          <p>
 Si vero jam tunc non erat Ecclesia, quia Cyprianus
et quicumque cum eo avaros illos rapacesque
noverant, quales ipsi non erant, quamvis eos gravissimis
gemitibus et praeclarissimis vocibus accusarent,
unam tamen cum eis intrantes ecclesiam, et in una
congregatione paria Sacramenta tractantes, per hujusmodi
communionem paris sortis effecti sunt:
quia non obtemperaverunt Apostolo jubenti, ut cum
hujusmodi nec cibum quidem simul sumerent; et, <hi>Auferte malum ex vobis ipsis:</hi> 
 quid adhuc laboramus?
Quid se ipsi jactant quod habeant aliquam Ecclesiam,
si jam illis temporibus esse destitit? Dicant unde
natus est Majorinus aut Donatus, ut per eos nasceretur
<pb n="0091"/>
Parmenianus atque Primianus. Quid eis
prodest quod avaros et rapaces, cum quibus cibum
sumi vetat Apostolus, modo se vel non habere in
congregatione sua, vel incognitos sibi esse mentiuntur;
quandoquidem fuerunt tales in illa unitatis Ecclesia,
unde isti exortos se sic jactant, ut eam in sua
sola societate, id est, in communione Donati remansisse
persuadere conentur? Si enim dicunt per talium
communionem perire Ecclesiam, cur eam non
dicunt jam Cypriani periisse temporibus? ac sic et
per se ipsos unde exstiterint non invenientes, dicere
desinant apud se Ecclesiam remansisse, quam totam
prioribus periisse temporibus dicunt. Si autem in
bonis quibus talia displicent semper mansit et manet
et manebit Ecclesia: discant isti aliquando non sic
intelligere quod ait Apostolus, <hi>Auferte malum ex vobis
ipsis;</hi> ut per schismata conantes colligere zizania,
eradicent simul et triticum. Quae omnia ita disputamus,
ut meminerint qui haec legunt vel audiunt, non
eos potuisse unquam demonstrare, sive illo tempore
cum recentissima haeresis erat, sive nunc cum multo
firmiore innocentiae conscientia sibi totus orbis in
catholica Ecclesia christiana pace connectitur, Caecilianum
vel eos qui ei concorditer inhaerebant, fuisse
zizania. Sed ut securus unusquisque in sanctae Ecclesiae
unitate permaneat, et ejusdem unitatis desertores
ne cum eis pereat non sequatur, hoc dicimus; quia si
fuissent illi zizania, tolerari potius usque ad messem,
quam pernicie schismatis eradicatis frumentis separari
debuerunt.</p>
        </div3>
<div3>
          <head>12.</head>
          <p>
 Sed dicet aliquis: Quomodo praecipienti Apostolo
poterimus obedire, qui vetat cum ejusmodi nec
quidem cibum simul sumere? Si enim solam cordis
separationem ab eis faciendam esse praeciperet, non
diceret, <hi>Scripsi vobis in epistola non commisceri fornicariis,
non utique fornicariis hujus mundi;</hi> id est, eis
qui christiani non essent, de quibus postea dicit, <hi>Quo
enim mihi de his qui foris sunt judicare? Nonne de his
qui intus sunt vos judicatis? De his autem qui foris
sunt, Deus judicabit.</hi> Cum ergo de tali separatione
praecipiat, quae non fit ab eis malis qui christiani non
sunt, sed ab eis qui christiani sunt: cordis autem
separatio ab omnibus malis facienda est; ac per hoc
et ab eis malis qui non sunt christiani, oportet nos
corde separari: quid restat, nisi ut intelligamus nobis
per Apostolum juberi, ut quibuslibet malis christianis,
quales ipse designat, nec tali conjunctione misceamur,
quali conjunctione Paganis in ipsius vitae
humanae societate miscemur? Et ideo alio loco dicit, <hi>Si quis vos vocaverit ex infidelibus, et volueritis ire,
omnia quae apponuntur vobis manducate, nihil interrogantes <note>(I Cor. X, 27)</note>
          </hi>:
hic autem <hi>cum ejusmodi nec
cibum quidem sumere</hi> permittit. Cum infidelibus, id
est, qui nondum in Christum crediderunt, dicit manducandum
esse quae apposuerint, de quibus quoniam
foris sunt, <hi>Deus judicabit:</hi> cum his autem qui intus
<pb n="0092"/>
sunt, id est, <hi>si quis frater nominatur fornicator, aut
idolis serviens, aut avarus, aut maledicus, aut ebriosus,
aut rapax,</hi> vetat etiam <hi>sumere cibum.</hi> Persuadet ergo
ante tempus messis a frumentis zizania separari. Quod
si facere noluerimus, quoniam Dominus prohibet,
toleraturi ea sumus, et in sola cum eis voluntatis et
cordis separatione perseveraturi: ac per hoc etiam
cibum sumere cum talibus, quod quidem prohibet
Apostolus.</p>
        </div3>
<div3>
          <head>13.</head>
          <p>
 In hac velut angustia quaestionis non aliquid
novum aut insolitum dicam, sed quod sanitas observat
Ecclesiae, ut cum quisque fratrum, id est Christianorum
intus in Ecclesiae societate constitutorum, in aliquo
tali peccato fuerit deprehensus, ut anathemate
dignus habeatur, fiat hoc ubi periculum schismatis
nullum est, atque id cum ea dilectione, de qua ipse
alibi praecipit dicens, <hi>Ut inimicum non eum existimetis,
sed corripite ut fratrem <note>(II Thess. III, 15)</note>
          </hi>: non enim
ad eradicandum sed ad corrigendum. Quod si se non
agnoverit, neque poenitendo correxerit, ipse foras
exiet, et per propriam voluntatem ab Ecclesiae communione
dirimetur. Nam et ipse Dominus cum servis
volentibus zizania colligere dixit, <hi>Sinite utraque
crescere usque ad messem;</hi> praemisit causam, dicens, <hi>Ne forte cum vultis colligere zizania, eradicetis simul et
triticum 
 <note>(Matth. XIII, 30, 29)</note>
          </hi>. Ubi satis ostendit, cum
metus iste non subest, sed omnino de frumentorum
certa stabilitate certa securitas manet, id est, quando
ita cujusque crimen notum est, et omnibus exsecrabile
apparet, ut vel nullos prorsus vel non tales habeat
defensores, per quos possit schisma contingere;
non dormiat severitas disciplinae, in qua tanto est
efficacior emendatio pravitatis, quanto diligentior
conservatio charitatis. Tunc autem hoc sine labe
pacis et unitatis, et sine laesione frumentorum fieri
potest, cum congregationis Ecclesiae multitudo ab eo
crimine quod anathematur, aliena est. Tunc enim
adjuvat praepositum potius corripientem, quam criminosum
resistentem: tunc se ab ejus conjunctione
salubriter continet, ut nec cibum quisquam cum eo
sumat, non rabie inimica, sed coercitione fraterna.
Tunc etiam ille et timore percutitur, et pudore sanatur,
cum ab universa Ecclesia se anathematum videns,
sociam turbam cum qua in delicto suo gaudeat
et bonis insultet, non potest invenire.</p>
        </div3>
<div3>
          <head>14.</head>
          <p>
 Ad hoc enim et ipse Apostolus ait, <hi>Si quis
frater nominatur.</hi> In eo quippe quod ait, <hi>Si quis;</hi> nihil
aliud videtur significare voluisse, nisi eum posse
tali modo salubriter corrigi, qui inter dissimiles peccat,
id est, inter eos quos peccatorum similium pestilentia
non corrumpit. In eo vero quod ait, <hi>nominatur,</hi> 
hoc nimirum intelligi voluit, parum esse ut sit quisque
talis, nisi etiam nominetur, id est, famosus
appareat, ut possit omnibus dignissima videri, quae
in eum fuerit anathematis prolata sententia. Ita enim
<pb n="0093"/>
et salva pace corrigitur, et non interfectorie percutitur,
sed medicinaliter uritur. Propterea et de illo
dixit, quem tali medicina sanari voluerat, <hi>Satis huic
est correptio quae fit a multis.</hi> Neque enim potest
esse salubris a multis correptio, nisi cum ille corripitur
qui non habet sociam multitudinem. Cum vero
idem morbus plurimos occupaverit, nihil aliud bonis
restat quam dolor et gemitus, ut per illud signum
quod Ezechieli sancto revelatur, illaesi evadere ab
illorum vastatione mereantur <note>(Ezech. IX, 4)</note>. Ad eum
enim qui errare non potest clamant: <hi>Ne perdas cum
impiis, Deus, animam meam, et cum viris sanguinum
vitam meam <note>(Psal. XXV, 9)</note>
          </hi>. Ne cum voluerint colligere
zizania, eradicent simul et triticum; nec per diligentiam
segetem dominicam purgent, sed per temeritatem
ipsi potius inter purgamenta numerentur.
Ideoque idem apostolus cum jam multos comperisset
immunda luxuria et fornicationibus inquinatos; ad
eosdem Corinthios in secunda Epistola scribens, non
itidem praecipit ut cum talibus nec cibum sumerent.
Multi enim erant, nec dici de his poterat, <hi>Si quis
frater nominatur fornicator, aut idolis serviens, aut
avarus,</hi> aut aliquid tale; <hi>cum ejusmodi nec cibum quidem
simul sumere:</hi> sed ait, <hi>Ne iterum cum venero ad
vos, humiliet me Deus, et lugeam multos ex iis qui ante
peccaverunt, et non egerunt poenitentiam super immunditia,
et luxuria, et fornicatione quam gesserunt;</hi> per
luctum suum potius eos divino flagello coercendos
minans, quam per illam correptionem, ut caeteri
ab eorum conjunctione se contineant. Consequenter
enim dicit: <hi>Ecce tertio hoc veniam ad vos: in ore
duorum vel trium testium stabit omne verbum. Praedixi,
et praedico sicut praesens secundo, et nunc absens, iis
qui ante peccaverunt, et caeteris omnibus, quia si venero
iterum, non parcam; quia probationem quaeritis ejus
qui in me loquitur Christus <note>(II Cor. XII, 21-XIII, 3)</note>
          </hi>.
Quid aliud dixit hic, <hi>Non parcam;</hi> nisi quod superius
ait, <hi>Et lugeam multos:</hi> ut luctus ejus impetraret flagellum
a Domino quo illi corriperentur, qui jam propter
multitudinem non poterant ita corripi, ut ab
eorum conjunctione se caeteri continerent, et eos
erubescere facerent, sicut faciendum est, si quis
frater in aliquo caeteris dissimili crimine nominetur?
Et revera si contagio peccandi multitudinem invaserit,
divinae disciplinae severa misericordia necessaria
est: nam consilia separationis et inania sunt et perniciosa
atque sacrilega; quia et impia et superba
fiunt, et plus perturbant infirmos bonos, quam corrigunt
animosos malos. Sicut ille fidelissimus testis
avaritiae collegarum, cum ea mala tribulationum
quae patiebatur illo tempore Ecclesia, censurae divinae
et disciplinae tribueret, commemoratis quos
noverat episcoporum pessimis moribus, qui esurientibus
fratribus habere argentum largiter vellent,
fundos insidiosis fraudibus raperent, usuris multiplicantibus
fenus augerent: <hi>Quid non,</hi> inquit, <hi>perpeti
<pb n="0094"/>
tales pro peccatis hujusmodi mereremur?</hi> Et deinde
adhibet testimonium de Psalmis dicens: <hi>Cum jam
pridem monuerit et dixerit censura divina <note>(Cyprianus,
Serm. de Lapsis)</note>,  « Si dereliquerint filii ejus legem
meam, et in judiciis meis non ambulaverint; si justitias
meas profanaverint, et praecepta mea non observaverint;
visitabo in virga iniquitates eorum, et in
flagellis delicta eorum: misericordiam autem meam
non dispergam ab eis</hi> »  <note>(Psal. LXXXVIII, 31-34)</note>.</p>
        </div3>
<div3>
          <head>15.</head>
          <p>
 Misericorditer igitur corripiat homo quod potest:
quod autem non potest, patienter ferat; et dilectione
 gemat atque lugeat, donec aut ille desuper
emendet et corrigat, aut usque ad messem differat
eradicare zizania, et paleam ventilare: ut tamen securi
de salute sua bonae spei Christiani inter desperatos,
quos corripere non valent, in unitate versentur,
auferant malum a se ipsis, id est, ut in ipsis non
inveniatur quod in moribus aliorum eis displicet.
Cum enim dixisset Apostolus, <hi>Quo enim mihi de iis
qui foris sunt judicare? Nonne de iis qui intus sunt
vos judicatis? De his autem qui foris sunt Deus judicabit <note>(I Cor. V, 12)</note>
          </hi>:
tanquam illi responderent, Quid
agimus, cum ita improborum multitudine premimur,
ut judicium nostrum in aliqua coercitione non possimus
exercere? <hi>Auferte,</hi> inquit, <hi>malum ex vobis ipsis,</hi> 
id est, si non potestis auferre malos ex medio vestrum,
ipsum malum auferte ex vobis ipsis. Quod
si quisquam velit sic intelligere quod dictum est, <hi>Auferte
malum ex vobis ipsis;</hi> ut per correptionem separationis
de congregatione fratrum malus quisque
auferendus sit: studio tamen sanandi, non odio perimendi
esse faciendum, nemo dubitaverit. Et quis
adhibendus sit modus temporaque servanda, ne pax
Ecclesiae violetur, in qua maxime tritico parcendum
est, ne simul cum zizaniis eradicetur, quod in praesentia
visum est necessarium, disseruimus Haec qui
diligenter cogitat, nec in conservatione unitatis negligit
disciplinae severitatem, nec immoderatione coercitionis
disrumpit vinculum societatis.</p>
        </div3>
<div3>
          <head>16.</head>
          <p>
 Nam hoc ipsum quod ait Apostolus, <hi>Cum ejusmodi
nec cibum simul sumere:</hi> quam multi boni christiani,
de iis de quibus familiarius curam gerunt, ut
a quorum consortio se potuerint separare, quos tali
correptione posse corrigi sentiunt, vel quos omnino
corrigi posse desperant, ne alios colloquiorum malorum
contagione corrumpant, non dubitant facere?
Facit autem hoc bene, id est, humili charitate ac benigna
severitate, qui sic praeest fratribus, ut eorum
servum se esse meminerit, sicut sese habent ipsius
Domini et praeceptum et exemplum <note>(Matth. XX, 26-
28)</note>. Tunc enim fit sine typho elationis in hominem,
et cum luctu deprecationis ad Deum. Sed quam facile
de gradu clericorum quisque ab episcopo, vel de
numero pauperum quos pascit Ecclesia, vel de ipsa
congregatione laicorum, sive ab episcopo, sive a
<pb n="0095"/>
clero vel quocumque praeposito, cui est potestas, eximitur,
ita ut cum ejusmodi a caeteris quibus hoc praecipi
potest, nec cibus sumatur; tam facile malorum
multitudo in quolibet ordine Ecclesiae non potest a
bonorum commixtione secludi et expelli. Nam et in
domibus suis quique boni fideles ita disciplinam suorum
moderantur et regunt, ut ibi quoque obtemperent
Apostolo praecipienti, <hi>cum ejusmodi nec cibum
simul sumere,</hi> cum et de filiis suis et de domo pacis
hoc faciunt vel fieri jubent; cum eos vident ita vivere,
ut hoc eis esse faciendum ipsa quam habetur
in eos charitas suggerat. Turba autem iniquorum,
cum facultas est in populis promendi sermonem, generali
objurgatione ferienda est, et maxime si occasionem
atque opportunitatem praebuerit aliquod Domini
flagellum desuper, quo eos appareat pro suis
meritis vapulare. Tunc enim aures humiles praebet
emendatorio sermoni calamitas auditorum, faciliusque
in gemitum confitendi quam in murmura resistendi
afflicta corda compellit: sicut tunc beatus
Cyprianus de collegis suis fortasse illa non diceret,
nisi eum desuper divina severitas adjuvaret. Eo quippe
tempore illa dicebat tam molesto, tam calamitoso
atque luctuoso, ut illi non solum succensere non
auderent, sed etiam vix a succensentibus veniam se
posse impetrare sentirent. Quanquam etsi nulla calamitas
tribulationis premat, cum facultas datur,
utiliter corripitur in multitudine multitudo: nam sicut
separata saevire, sic in ipsa congregatione objurgata
gemere consuevit. Quamobrem et illud praeceptum
Apostoli nullo modo negligendum est, cum
sine periculo violandae pacis fieri potest; quia nec
ipse aliter fieri voluit, ut a congregatione bonorum
separetur malus: et ejusdem illud praecipue attendendum
est, ut sufferentes invicem studeamus servare
unitatem spiritus in vinculo pacis <note>(Ephes. IV,
2, 3)</note>. Item Domino in Evangelio dicenti, in illo obtemperare
debemus ubi ait, <hi>Si neque Ecclesiam audierit,
sit tibi tanquam ethnicus et publicanus <note>(Matth.
XVIII, 17)</note>
          </hi>: et in illo ubi prohibuit colligi zizania, ne
simul eradicetur et triticum <note>(Id. XIII, 29)</note>. Potest
enim utrumque custodiri ab eis quibus dictum est, <hi>Beati pacifici, quoniam filii Dei vocabuntur 
 <note>(Id.
V, 9)</note>
          </hi>.
</p>
          <p>CAPUT III.--17. Sed jam caetera, quae Parmenianus
posuit, testimonia videamus. Inter omnia,
quibus eorum sacrilegus tumor apparet, nullo se
loco magis aperuit, quam in eo quod ausus est etiam
illud Jeremiae prophetae ponere, unde persuaderet
caeteris hominibus, communionem Donatistarum,
non solum Ecclesiam veram esse, sed etiam talem
jam hoc tempore, qualis post ultimam ventilationem
Ecclesia sancta futura est. Cui sacrilegae praesumptioni
et nefandae elationi quid addi possit, ignoro.
Et multis quidem locis sermonum suorum nihil aliud
quam praesumere intelliguntur; sed aliquando tamen
<pb n="0096"/>
verecundantur, cum eos veritas urgere coeperit,
quando interrogantur utrum non habeant, vel utrum
non sint ipsi peccatores: verumtamen in hoc prophetico
testimonio impiam vanitatem et suam nimiam
perversitatem apertissime prodiderunt. Cum enim
Jeremias sanctus vellet ostendere bonis et malis,
etiamsi ad tempus sit congregationis una societas
longe tamen disparia esse momenta morum finemque
meritorum: <hi>Quid paleis,</hi> inquit, <hi>ad triticum <note>(Jerem.
XXIII, 28)</note>
            </hi>? Parmenianus autem cum vellet Tichonium
refellere dicentem, malos a bonis in unitate interim
pro pace tolerandos, et in fine ultimi judicii separandos,
posuit hoc Jeremiae testimonium, quo perversus
atque errans perversos et errantes ad turbulentissimas
et sceleratissimas seditiones inflammet;
ut quisquis inflata mente carnis suae videtur sibi aliquid
esse, cum nihil sit <note>(Galat. VI, 3)</note>, se ac similes
sui tanquam grana purgatissima existimans, ad Ecclesiae
congregationem, in qua necesse est ut ii qui
ad vitam aeternam pertinent, eos qui ad ignem aeternum
pertinent, usque ad certum finem tanquam
frumenta paleam suam tolerent, jam sibi accedendum
esse non putet. Nullus alius flatus de area Christi
levissimam paleam ante tempus ventilationis excussit;
nulla alia praesumptio sacrilega schismata quaecumque,
ubicumque sunt, fecit.</p>
        </div3>
<div3>
          <head>18.</head>
          <p>
 <hi>Admonet,</hi> inquit, <hi>Jeremias sanctissimus, infructuosas
et steriles peccantium turbas ab honorata fruge
justorum discerni, dicens: Quid paleis ad triticum?</hi> 
O tuba furoris ! o vox exsecrabilis pestilentiae! Numquid
forte sic errat genus humanum, ut non agnoscat
ventilatorem Parmenianum? An et ipse dat locum
Donato, et ad purgatam per eum massam se venisse
gloriatur? Nam ille ante se Majorinum nescio utrum
dignetur agnoscere. An isti tres tanquam tria cornua
cujusdam ventilabri in manu Domini fuerunt, per
quos messis totius orbis mundaretur; et Africa electa
est, ubi purgata massa consisteret, caeteram autem
omnem terram palea separata vestiret? Unde ergo
tanti greges Circumcellionum? Unde ergo tantae turbae
convivarum ebriosorum, et innuptarum, sed non
incorruptarum, innumerabilia stupra feminarum?
Unde tanta turba raptorum, avarorum, feneratorum?
Unde tam multi per suas quique regiones notissimi,
tantumdem volentes, sed non tantumdem valentes,
Optati? Quid ad haec respondebunt? Non sunt ista?
An, Et hoc triticum est? Vae impudentissimae negationi,
si apud se ista non esse; vae sceleratissimae
perversitati, si frumenta esse responderint. Postremo
massam purgati tritici post tantae auctoritatis trientem,
id est, Majorinum, Donatum, Parmenianum, etiam
Primianus iterum ausus est ventilare, ut Maximianistas
de sua communione separaret. An forte frumenta
projecit? Quid est ergo ipse cum suis, qui talia
projecerunt? An ita ista frumenta purgata sunt, ut
se invicem non agnoscant, et se invicem damnando
ventilare conentur? Potuitne palea baptizare frumenta?
<pb n="0097"/>
Si potuit, cur ergo dicunt, <hi>Quid paleis ad triticum?</hi> 
Si autem non potuit, cur Felicianus cum inter
paleas Maximianistarum foras volasset, quotquot ille
baptizavit, cum eo rursus ad massam illam purgatissimam
redierunt, et omnes intus eos nunc habent, et
sibi non dicunt, <hi>Quid paleis ad triticum?</hi> </p>
        </div3>
<div3>
          <head>19.</head>
          <p>
 Jam ergo evigilent aliquando, et intelligant
quemadmodum Propheta dixerit, <hi>Quid paleis ad triticum?</hi> 
Ubi enim dicatur considerent, si eis inest
qualiscumque sensus humanus. Numquid in agro dici
potest, <hi>Quid paleis ad triticum,</hi> quando eadem radice
portantur? Numquid in area, ubi pariter triturantur?
Sed utique in horreo, <hi>Quid paleis ad triticum?</hi> Veniet
enim ille paterfamilias ferens <hi>ventilabrum in manu
sua, et mundabit aream suam; frumenta recondet in
horreum, paleam vero comburet igne inexstinguibili <note>(Matth. III, 12)</note>
          </hi>.
Nam per aliam similitudinem omne
triticum ovium nomine, et omnis palea haedorum nomine
significatur, quae duo pecorum genera interim permixta
sub uno pastore pascuntur. <hi>Sed veniet,</hi> inquit, <hi>Filius hominis cum Angelis suis, et congregabuntur ante
eum omnes gentes, et separabit eos ab invicem, sicut
pastor separat oves ab haedis: et oves quidem ponet ad
dexteram, haedos autem ad sinistram. Et dicet iis qui a
dextris ejus erunt: Venite, benedicti Patris mei, percipite
regnum quod vobis paratum est ab initio mundi.
Illis autem qui ad sinistram, dicet: Ite, maledicti,
in ignem aeternum, qui paratus est diabolo et angelis
ejus 
 <note>(Id. XXV, 31-41)</note>
          </hi>. Tunc ergo impletur prophetia, <hi>Quid paleis ad triticum?</hi> 
 quando haedis et ovibus
non potest pascua esse communis. Si possunt pisces
boni piscibus malis intra illam sagenam cui dixit
Dominus, <hi>Simile est regnum coelorum sagenae missae
in mare,</hi> dicere, Recedite a nobis, aut recedemus a
vobis donec omnes educantur ad littus, et per Angelos
boni mittantur in vasa, mali autem projiciantur
foras <note>(Id. XIII, 47, 48)</note>: potest hoc tempore impleri
quod dictum est, <hi>Quid paleis ad triticum?</hi> Sed qui
congregationem suam jam frumentum purgatum putant,
a commixtione frumenti et paleae tanquam pura
palea volaverunt: et qui se sub uno pastore non
adhuc cum haedis pascere sentiunt, luporum insidiis
de grege Domini separati sunt: et qui cum malis
piscibus se congregatos esse non putant, non solum
mali pisces sunt, sed etiam unitatis retia disruperunt.
Quod si jam hoc tempore intelligamus fieri quod Jeremias,
ait, <hi>Quid paleis ad triticum?</hi> nihil aliud recte intelligere
possumus, nisi quod in una quidem congregatione
sunt, donec in fine ventilationis etiam corporaliter
separentur; sed tamen tritico sursum cor
est, paleae vero deorsum. Palea quippe sua quaerit,
non quae Jesu Christi <note>(Philipp. II, 21)</note>: triticum autem
thesaurizat thesaurum in coelo; et ubi est thesaurus
ejus, ibi et cor ejus <note>(Matth. VI, 20, 21)</note>.
</p>
          <p>CAPUT IV.--20. Sic etiam verba Isaiae intelligenda
<pb n="0098"/>
sunt, quae ille similiter non intelligens, ad
eamdem sui erroris sententiam detorquere conatur.
Quid enim ait Isaias? <hi>Recedite, recedite; exite inde,
et immundum nolite tangere: exite de medio ejus, et
separamini, qui fertis vasa Domini <note>(Isai. LII, 11)</note>
            </hi>.
Numquid eadem toties repetenda sunt, quoties quomodo
fiat separatio cordis a malis? Immundum enim
non tangit, qui ad peccatum nulli consentit. Exit autem
inde, ut salva sit ejus causa apud Deum, si etiam
disciplinam corripiendi et arguendi salva pace non
negligat. Nam qui vult corporaliter quasi manifestos
malos deserere, spiritualiter deserit latentes bonos,
quos inexpertos et incognitos cogitur accusare, dum
separationem suam conatur defendere.</p>
        </div3>
<div3>
          <head>21.</head>
          <p>
 Sed isti respondeant, Si mundus est Felicianus,
cur exiit de medio eorum? Si vero immundus, cur
modo tangit mundum? Quod si tunc immundus fuit
cum foris esset, quos illic baptizavit, immundi sunt,
quia immundum tetigerunt. An omnes cum illo remeando
mundati sunt? Possunt ergo isti mundari
foris baptizati, quos in sua communione non baptizaverunt?
Cur ergo alios rebaptizant? An a trecentis
decem Bagai considentibus damnari aliqua
forte dignatio est; et ideo de toto orbe quisquis ad
eos venerit rebaptizatur, quia non meruit totus orbis
istam dignationem, ut a Bagaiensi concilio damnaretur?
Quid ergo? A Maximiano et a caeteris sociis ejus
ad Primiani communionem non redeuntibus quicumque
baptizati fuerint, rebaptizantur? an parcitur
eis? Si rebaptizantur, violatur dignatio Bagaiensis:
in ea quippe etiam istorum baptizatores damnati
sunt. Si autem parcitur eis, rogandi sunt isti, ut rursum
ad oppidum Bagaiense conveniant, et si forte ille
numerus trecentorum decem jam consecratus est,
totidem conveniant, et illic sententiam contra totum
orbem proferant, sicut adversus Maximianistas protulerunt,
ut cum voluerint aliquem rebaptizare, ex
aliqua parte orbis venientem, pari privilegio se defendat,
asserens sibi ita parci oportere, sicut ei parcitur
quem Maximianista baptizat; quia jam non solum
Maximianistae, sed etiam totus orbis meruerit concilio
Bagaiensi damnari. Deinde se ipsos a tam magna
invidia liberabunt, ut cum coeperint jam non rebaptizare
in Ecclesia baptizatos, quae per omnes terras
est constituta, si quis eis moverit quaestionem, cur
jam non faciant quod ante faciebant, respondeant:
<pb n="0099"/>
Quando ista faciebamus, nondum Bagaiensi concilio
totum orbem terrarum damnaveramus: nunc autem
rogati misericorditer concessimus, ut eos tali concilio
damnaremus, quali Maximianistas damnavimus,
quorum Baptismum non repetimus. Quid ergo magnum
est, quid difficile, praestare omnibus gentibus
tantam dignationem damnationis? An iterare baptismum
orbis terrarum licet, et iterare damnationem
orbis terrarum non licet? Etiam hinc securi sint,
non inveniemus quo concilio tot gentes provinciasque
damnaverint. Quosdam paucos in Africa damnaverunt,
a quibus totius orbis judicio superati sunt;
nec ausi sunt postea damnare judices apud quos superati
sunt: quid enim esset impudentius? quid insanius?
Multo minus damnare potuerunt etiam in
caeteris terrarum partibus constitutos, qui magis
talibus judicibus ecclesiasticis credere, quam victis
litigatoribus voluerunt. Et tamen Maximianistarum,
quos trecenti decem Donatistae Bagaiensi concilio
damnaverunt, Baptismus agnoscitur, acceptatur, admittitur:
orbis autem terrarum, per quem haereditas
Christi sic exhibita est ut promissa est, in qua et ipsi
ante paucos annos fuerunt, quem nullo jure damnare
potuerunt, et nulla saltem concilii perversitate damnarunt,
Baptismus improbatur, exsufflatur, iteratur.
O sancta damnatio, quam Maximianistae meruerunt;
et laboriosa innocentia gentium, quae apud illos propterea
christianum nomen amisit, quia talem damnationis
locum invenire non potuit!</p>
        </div3>
<div3>
          <head>22.</head>
          <p>
 Si autem illi soli a Maximianistis venientes
non rebaptizantur, qui cum suis baptizatoribus redeunt,
sicut hi qui cum Praetextato et Feliciano
redierunt: primo videant quemadmodum ejusdem
schismatis Baptismum extra eorum communionem
foris aequaliter datum in aliis confirment, in aliis
exsufflent, in parte honorent, in parte violent. Ita
enim ubi violant, rei sunt: ubi autem confirmant,
reatus sui testes inveniuntur. Si enim postea sic
confirmarent, ut jam violare desinerent; non discrepatio,
sed correctio diceretur: cum autem in
quibusdam improbant quod in aliis approbant; in
his accusantur, in illis contra se testimonium dicunt.
Quaero enim quare non baptizes eos quos Felicianus
in Maximiani schismate baptizavit: quia Christi Baptismum
acceperunt, an quia Feliciani? Si quia Feliciani;
apud Maximianistas eum dedit damnatus, foris
extra communionem vestram dedit eum; hoc est
illud Baptisma, quod et Salvii Membresitani et aliorum
talium: si autem quia Christi; plus apud te valet
pro Baptismo Christi Felicianus in Mustitanis, quam
ipse Christus in omnibus terris; plus apud te valet
pro Baptismo Christi sedens ad latus tuum et damnatus
a te, quam ille sedens ad dexteram Patris et
crucifixus pro te? Parcitur in paucissimis Baptismo
Christi, ne Felicianus offendatur: et non parcitur,
<pb n="0100"/>
ne ipse Christus in tot gentium millibus exsuffletur?</p>
        </div3>
<div3>
          <head>23.</head>
          <p>
 Sed incredibilis est caecitas hominum, et omnino
nescio quemadmodum credi posset esse in hominibus
tanta perversitas, nisi experimento verborum
suorum factorumque patesceret usque adeo se clausos
habere cordis oculos, ut cum commemorent sanctae
Scripturae testimonia, non intueantur in factis Prophetarum,
quemadmodum intelligenda sunt verba
Prophetarum. Dixit Jeremias, <hi>Quid paleis ad triticum?</hi> 
non ut ipse recederet a paleis populi sui, in quas
tanta illa vera dicebat. Dixit Isaias, <hi>Recedite, recedite;
exite inde, et immundum nolite tangere.</hi> Cur ipse in
illo populo immunditiam quam graviter arguebat, in
una cum eis congregatione tangebat? Legant quanta
in malos populi sui, et quam vehementer ac veraciter
dixerit, a quibus se tamen nulla corporali diremptione
 separaverit. Dixit David: <hi>Non sedi cum concilio
vanitatis, et cum facinorosis non introibo: odio habui
curiam nequissimorum, et cum impiis non sedebo <note>(Psal. XXV, 4, 5)</note>
          </hi>.
Legant quales ipse temporibus suis
in illo populo toleravit; qui unctionis mystico sacramento
tantum honorem detulit, ut id nec in sceleratissimo
Saüle contemneret; imo tantum veneraretur,
ut amplius omnino non posset. Nonne, si eorum verba
factis eorum objiceremus, responderent nobis: Nos
plane cum talibus nullum habuimus in corde consor
tium, nec tangebamus immundum ubi potest coinquinari
contactus; id est, consensione atque placito
conscientiae recedebamus, et exibamus, ab eis, qui
non solum talia non faciebamus, sed nec facientibus
tacebamus? Isti autem seditiosi et insani, qui defensionem
praecisionis suae quaerunt ex oraculis Prophetarum,
superest ut impietate vesana de verbis propheticis
mores arguant Prophetarum. An hoc dicturi
sunt, quod illis temporibus recedere justis a malo
populo non licebat, istis vero temporibus licet? Quid
dici perversius potest, illo tempore non potuisse bonos
a malis corporaliter separari, quando multa sacramenta
corporaliter observari videbantur; nunc
autem necessariam esse corporalem separationem,
quando jam illa spiritualiter observantur?</p>
        </div3>
<div3>
          <head>24.</head>
          <p>
 Vae caecis ducentibus et caecis sequentibus!
Itane non timent ista dicentes, ne forte per tantam
latitudinem orbis terrarum, qua fides Christi nomenque
diffusum est, antequam se isti separarent, in aliqua
parte terrarum ab Africanis regionibus remotissima
jam hoc justi fecerint, et adhuc isti in immunditiae,
quam illi fugerant, contagione vivebant? Quis
enim eis cavet, quis eos securos facit, si hujusmodi a
malis separatio facienda est, hanc, antequam ab istis
fieret, nunquam factam fuisse tam longe, ut Africa
omnino nesciret, sicut in extremis illarum partium
<pb n="0101"/>
terris pars Donati prorsus ignota est? Fortasse dicent
obesse sibi non potuisse quod ignorabant. Sic ergo et
illis terris obesse non potest quod gestum in Africa
ignorant, etiamsi vera isti dicerent, quae de Afrorum
criminibus mentiuntur. Si autem dicunt latere se non
potuisse, si fieret: modo dicant, per omnes orbis
terrae partes quod schisma factum sit. Nimium est
quod interrogo: in ipsa Africa dicant Donatistae Carthaginenses,
vel quicumque sunt in civitate Carthaginis,
quot partes per Numidiam et Mauritaniam factae
sint de ipsa parte Donati, quarum omnium causas
utique nosse deberent; ne forte justi aliqui in regionibus
illis malorum suorum societatem congregationemque
vitaverint, et exierint inde, ne immundum
tangerent, ne cum facinorosis introirent; ne forte
isti jam ante aliquot annos in aliquo angulo Numidiae
vel Mauritaniae separantibus se frumentis palea remanserint
et nesciunt. Sed unde securi sunt, nisi
quia certum habent bonos esse non potuisse, qui se ab
unitate communionis Donati, quae per totam Africam
diffunditur, segregarunt? Quia si malos aliquos in
sua vicinitate patiebantur, quos ostendere caeteris
non valebant, eos tolerare potius debuerunt, quam
dividere se a tot innocentibus, quibus persuaderi
non poterant aliena peccata, etiamsi ea ipsi optime
nossent. Cur ergo haec innocentia non tribuitur orbi
terrarum in tanta multitudine gentium, quacumque
Christi haereditas patet, ut certa atque secura sit, eos
qui se bonos dicunt, et se ab omnis terrae unitate sejungunt,
eo ipso demonstrare quales sint? Sibi enim
justi videntur, et spernunt caeteros; et ideo non cantant
canticum novum, quia de superbia veteris hominis
extolluntur. Ab ea quippe communione separantur
cui dictum est, <hi>Cantate Domino canticum novum;
cantate Domino, omnis terra <note>(Psal. XCV, 1)</note>
          </hi>. Qui si vere
justi essent, et humiles essent: si autem humiles essent,
etiamsi vere malos in suae vicinitatis congregatione
paterentur, quos ab unitate Christi expellere
non valerent, charitate Christi tolerare diligerent. Quomodo
autem possunt de iis ipsis quos in sua vicinitate
malos arguunt, justum habere judicium, cum temeraria
caecitate tam longe a se positos ignotissimos criminantur?
Utrum enim vel cives suos vel vicinos
quos arguunt, malos esse noverint, incertum est orbi
terrarum: quia vero ab eis quorum vitam longe positorum
nosse non possunt, temeraria caecitate separentur,
certum est orbi terrarum; et quia cum laude
patientiae mali tolerantur, ne ignoti boni damnentur,
certum est orbi terrarum. Quapropter securus judicat
orbis terrarum, bonos non esse qui se dividunt ab
orbe terrarum in quacumque parte terrarum.</p>
        </div3>
<div3>
          <head>25.</head>
          <p>
 Postremo, si Prophetae posteros monuerunt,
ut se ante tempus ultimae ventilationis a paleis corporaliter
<pb n="0102"/>
separarent, et tali separatione caverent tangere
immundum, et cum facinorosis non introirent, cur
hoc non fecit apostolus Paulus? An palea non erant
qui non ex veritate, sed ex invidia Christum annuntiabant?
An immundi non erant qui non caste Evangelium
praedicabant, quos in illius temporis Ecclesia
fuisse testatur <note>(Philipp. I, 15, 17)</note>, et cujus excellentissimam
charitatem omnia tolerantem etiam posteriores
imitati sunt? An immunditia non est avaritia,
quam Cyprianus corde non tetigit, et tamen inter
avaros collegas pacatissime vixit? Obsurduerat videlicet
 adversus verba Psalmorum, ut sederet in conventiculo
vanitatis, et cum facinorosis introiret; odio
non haberet curiam malignorum, et cum impiis sederet?
Annon erat conventiculum vanitatis in eis, qui
esurientibus in Ecclesia fratribus largissimo argento
nitere cupiebant? Annon erant facinorosi, qui fundos
insidiosis fraudibus rapiebant? An nequissimi non
erant, qui usuris multiplicantibus fenus augebant?
Ille vero lavabat manus suas cum innocentibus, et
curcumdabat altare Domini. Ideo quippe tolerabat nocentes,
ne desereret innocentes, cum quibus manus
lavabat, quia diligebat speciem domus Domini, quae
species in vasis honorabilibus erat. <hi>In magna autem
domo non solum vasa sunt aurea et argentea, sed et lignea
et fictilia. Et illa quidem sunt in honorem, illa
vero in contumeliam.</hi> Et mundabat semetipsum ab hujusmodi,
ut esset etiam <hi>vas in honorem sanctificatum,
utile Domino, ad omne opus bonum paratum <note>(II Tim.
II, 20, 21)</note>
          </hi>: nec propter vasa quae erant in contumeliam
se a magna domo separabat; sed eos in unitate
illius domus arguens tolerabat, a quibus se non imitando
mundabat.
</p>
          <p>CAPUT V.--26. Sed novit ponere Parmenianus verba
Prophetae, dicentis: <hi>Non sedi cum concilio vanitatis,
et cum facinorosis non introibo: odio habui curiam nequissimorum. Lavabo cum innocentibus manus meas, et
circumdabo altare Domini: ut audiam voces laudis, et
enarrem omnia mirabilia tua. Domine, dilexi speciem
domus tuae, et locum tabernaculi claritatis tuae. Ne simul
perdideris cum peccatoribus animam meam, et cum
viris sanguinem vitam meam: in quorum manibus delicta
sunt; dextera eorum impleta est muneribus <note>(Psal.
XXV, 4-10)</note>
            </hi>. Novit hoc ponere Parmenianus, et non
curat advertere quemadmodum his verbis sine ullo
divisionis nefariae sacrilegio serviatur. Species enim
domus et locus tabernaculi claritatis Dei in vasis est,
ut dixi, non in omnibus, quae tamen in una domo magna
sunt; sed in iis quae sunt in honorem sanctificata,
Domino utilia, ad omne opus bonum semper parata.
In his quisquis dilexerit speciem domus Dei, et locum
tabernaculi claritatis ejus, tolerat ea quae sunt in con
tumeliam, nec propter haec relinquit domum, ne fiat
ipse non vas in contumeliam, quod tamen in domo
<pb n="0103"/>
toleratur, sed stercus quod de domo projicitur; et
propter ipsam temporalem cum malis in una domo
congregationem orat dicens, <hi>Ne simul perdideris cum
peccatoribus animam meam, et cum viris sanguinum vitam
meam: in quorum manibus delicta sunt; dextera
eorum repleta est muneribus.</hi> Hoc utique orat, ne simul
pereat cum iis cum quibus eum simul vivere charitas
omnia tolerans hortatur, cujus sacrificium praemisit
dicens, <hi>Domine, dilexi speciem domus tuae, et locum
tabernaculi claritatis tuae.</hi> Quia enim dilexi speciem
domus tuae, et propter ipsam dilectionem tolero vasa
quae sunt in contumeliam, quia charitas omnia tolerat,
ne simul cum eis perdideris animam meam.
Nonne apparet in his verbis vox illorum, qui per Ezechielem
prophetati sunt gemere et moerere ob iniquitates
populi quae fiebant in medio eorum; et quia
erant vasa in honorem, proprium signum accipere
meruerunt, ut cum illi omnes inciperent vastari atque
deleri, Deus non perderet cum peccatoribus animas
eorum <note>(Ezech. IX, 4)</note>? Isti autem sunt infelices, qui
se ab omni malorum congregatione tanquam triticum
a paleis purgatos esse praesumunt. Per istam
enim vanitatem praejudicarunt sibi, ut in populis quibus
praesunt, iniquissimas et flagitiosissimas turbas
non audeant corripere ut corrigantur, ne per hoc cogantur
confiteri quia mali sunt, et dicatur eis: Certe
tritico purgato loquimini, cur per has voces tantam
commixturam esse fatemini? Et ideo quia justi non
sunt, non emendant et arguunt in misericordia, sed
oleo adulationis impinguant capita eorum <note>(Psal. CLX,
5)</note>, quibus ipsi capita esse volunt; quoniam sub uno
capite quod in coelo est, in unitate corporis quod per
totam terram est, esse nolunt: ut merito plebibus
eorum dicatur, <hi>Qui vos felices dicunt, in errorem vos
mittunt, et conturbant semitas pedum vestrorum <note>(Isai.
III, 12)</note>
            </hi>.</p>
        </div3>
<div3>
          <head>27.</head>
          <p>
 Qui ergo non vult sedare in concilio vanitatis,
non evanescat typho superbiae, quaerens conventicula
justorum a totius orbis unitate separata, quae non potest
invenire. Justi autem sunt per universam civitatem,
quae abscondi non potest, quia supra montem
constituta est <note>(Matth. V, 14)</note>. Montem illum dico Danielis,
in quo <hi>lapis</hi> ille <hi>praecisus sine manibus,</hi> crevit, <hi>et implevit universam terram 
 <note>(Dan. II, 34, 35)</note>
          </hi>. Per
totam igitur istam civitatem toto orbe diffusam justi
gemunt et moerent ob iniquitates quae fiunt in medio
eorum. Non ergo quaerat quis separatos justos; sed
cum ipsis potius in malorum temporali commixtione
concorditer gemat. Non enim sedebit in conventiculo
vanitatis: quia ibi sedebit, ubi conversatur; audiet
<pb n="0104"/>
autem dicentem Apostolum, <hi>Nostra autem conversatio
in coelis est <note>(Philipp. III, 20)</note>
          </hi>. Ibi cum facinorosis
non erit, ibi curiam nequissimorum non patietur, ibi
cum impiis non sedebit. In tali spe habitet, ut ad
rem cujus habet spem pervenire aliquando mereatur.
Non enim jam resurreximus sicut Christus, aut jam
cum illo sedemus in coelestibus; et tamen quia talem
spem nobis dedit, et per ipsam spem jam quodam
modo ibi conversamur, dicit Apostolus, <hi>Si autem resurrexistis
cum Christo, quae sursum sunt quaerite, ubi
Christus est in dextera Dei sedens; quae sursum sunt
sapite, non quae super terram. Mortui enim estis, et vita
vestra abscondita est cum Christo in Deo <note>(Coloss.
III, 1-3)</note>
          </hi>. In illa vita nostra quae abscondita est cum
Christo in Deo, non sedemus in conventiculo vanitatis,
quia, sicut dicit Apostolus, <hi>Simul nos excitavit, et
simul nos sedere fecit in coelestibus <note>(Ephes. II, 6)</note>
          </hi>; sed
in spe, nondum in re. <hi>Spes autem quae videtur non est
spes: quod enim quis videt, quid sperat? Si autem quod
non videmus, speramus, per patientiam exspectamus <note>(Rom. VIII, 24, 25)</note>
          </hi>.
Quam patientiam isti miseri perdiderunt,
et festinantes se ante tempus velut a palea
separare, se ipsos esse levissimam paleam vento
ablatam de area demonstrarunt. Quod ergo ait Sapientia
teneamus: <hi>Qui autem me audit, habitabit in
spe, et silebit sine timore ab omni malignitate <note>(Prov.
I, 33)</note>
          </hi>. Dum ergo habitamus in spe, cogitantes non
quid sumus, sed quid erimus: quia <hi>filii</hi> quidem <hi>Dei
sumus,</hi> sed <hi>nondum apparuit quod erimus; quia cum
apparuerit, similes ei erimus, quoniam videbimus eum
sicuti est <note>(I Joan. III, 2)</note>
          </hi>: in tali spe habitantes, quia
haec habitatio non habet malos, nec conventicula
vanitatis, nec facinorosos, nec iniquos, nec impios
patimur; et eos tamen non in spe quae non videtur
patimur in congregatione catholica toto orbe diffusa,
donec transeat iniquitas, donec tempore messis zizania
colligantur <note>(Matth. XIII, 30)</note>, donec ultimo
ventilabro a frumento palea separetur <note>(Id. III, 12)</note>,
donec pisces boni a piscibus malis, cum quibus intra
eadem retia congregati sunt, in littore eligantur <note>(Id.
XIII, 48)</note>, donec haedi ab ovibus cum quibus sub uno
pastore in eisdem pascuis tamdiu paverunt, in ultimo
ad sinistram segregentur <note>(Id. XXV, 33)</note>.</p>
        </div3>
<div3>
          <head>28.</head>
          <p>
 Nulla est igitur securitas unitatis, nisi ex promissis
Dei Ecclesia declarata, quae super montem,
ut dictum est, constituta abscondi non potest: et
ideo necesse est ut omnibus terrarum partibus nota
sit. Inconcussum igitur firmumque teneamus, nullos
bonos ab ea se posse dividere, id est, nullos bonos,
etiamsi cognitos sibi malos patiantur, ubicumque
versentur, propter eos se a longe positis et incognitis
bonis temerario schismatis sacrilegio separare;
ut in quacumque parte terrarum vel facta sunt ista,
vel fiunt, vel futura sunt, caeteris terrarum partibus
<pb n="0105"/>
longe positis, et utrum facta sint vel cur facta sint
ignorantibus, et tamen cum orbe terrarum in unitatis
vinculo permanentibus, ea ipsa sit firma securitas,
non hoc potuisse facere, nisi aut superbiae tumore
furiosos, aut invidentiae livore vesanos, aut saeculari
commoditate corruptos, aut carnali timore perversos.
Quibus omnibus causis efficitur ut vel boni falsis
criminibus infamentur, vel temere de bonis falsa
credantur, vel etiam mali qui pro unitatis vinculo
tolerati nihil obsunt bonis, disrupta bonorum pace
perversissime fugiantur, cum vexationi frumentorum
non parcitur, usurpantibus sibi hominibus ante messem
quod Angeli in messe facturi sunt.
</p>
          <p>CAPUT VI.--29. Quae cum ita sint, audent etiam
sacrilega schismata vel haereses impiae, si quando in
flagello ut se corrigant admonentur, poenas furoris
sui etiam inter martyria deputare. Quod existimans
etiam Parmenianus, in fine epistolae suae exhortatur
Tichonium ut in parte Donati permaneat et persecutiones
perferat, dicens, <hi>non se debere voluntate conjungi
eis, quibus persecutione cogente non juncti sunt;</hi> adhibens
etiam testimonium Scripturae dicentis, <hi>Vae his
qui perdiderunt sustinentiam, et diverterunt in vias pravas.
Et quid facient, cum inspicere coeperit eos Dominus <note>(Eccli. II, 16, 17)</note>
            </hi>?
more suo cuncta de divinis Libris
adversus se ipsos proponens. Qui enim sustinentiam
perdiderunt, nisi qui eos de criminibus quae
objiciebant convincere nequiverunt, quos pro pace
Christi tolerare noluerunt; et sero postea cogitantes,
ipsam partem suam non esse per multas particulas
dividendam, etiam sibi manifestissimos sacrilegos
quos ipsi damnarunt, rursus receptos pro falsa Donati
pace tolerarunt? Et jam nunc tandem aliquando
cognoscant et corrigant, quod se impie fecisse, ex eo
saltem quod a Maximiano passi sunt, didicerunt. Sed
scilicet erubescunt, manifestissimis rationibus corrigi,
quia imperatorum jussionibus restiterunt, ne
illa quae se conqueruntur fuisse perpessos, correcti
perdidisse videantur: quasi non melius perdunt illa,
quam pereunt. Si enim habent aliquam umbram,
quamvis falsam atque fallacem, tamen nonnullam
imaginem fortitudinis, jubenti non cedere imperatori:
cujus vel humanae laudis illecebra est, apertissimae
contradicere veritati? Cur clausis oculis tam multa
de Scripturis testimonia proferunt, quae intellecta atque
contra se prolata repudiant; quae si secundum
eorum intellectum recipiuntur, nihilominus eos de
sua perversitate convincunt? Nonne scriptum est, <hi>Non contradicas ullo modo veritati 
 <note>(Id. IV, 30)</note>
            </hi>? Cui
autem nisi veritati contradicitur, cum etiam regi ex
veritate aliquid jubenti resistitur? Sed rex homo qui
minatur vel qui vindicat, ad tempus molestus est:
non sic ille Rex qui etiam Veritas dicitur, qui nunc
quoque illis per prophetam clamat, <hi>Sine causa percussi
<pb n="0106"/>
filios vestros; disciplinam non receperunt <note>(Jerem.
II, 30)</note>
            </hi>. Qui propterea per humanas potestates nunc
misericorditer admonet, ne in fine sic vindicet, ut non
se possint superbi de sua damnatione jactare. Sub
vindicta enim regum potest hominum pertinacia falso
nomine virtutis velle laudari; aeternis autem ignibus
concremari, nec erit, nec vocabitur fortitudo. Non
enim erunt in die illa qui caput ungant oleo adulationis,
aut varia decepti fallacia coronatos somnient
damnatos, dicentes, Euge, euge; et jurantes per canos
eorum, qui caput sanum non habuerunt, et per
compages eorum qui viam pacis non agnoverunt.
Quales turbas isti avertentes a Christi unitate, et ad
suum nomen convertere cupientes, interim temporalia
supplicia schismatis sui conferre audent passionibus
martyrum, ut eis poenarum suarum natalitia celebrentur
magno conventu hominum furiosorum:
quorum e numero illi sunt, qui etiam nullo persequente,
se ipsos ultro per montium abrupta praecipitant,
ut malam vitam pejore morte consumment.
Non erunt in die illa stultae plebes quibus dicant,
Nos sumus justi qui patimur persecutionem: et quibus
caecis vendatur reprobus lapis pro gemma pretiosa,
id est, carnalis duritia pro spirituali patientia.
Non erunt qui nomina principum furoris sui recitent
ad altaria, vel quae ab unitate Christi diviserunt, vel
quae sub nomine Christi contra erexerunt. Haec
enim sunt pretia, quae isti ut accipiant, dum volunt
habere quod vendant, excitant adversum se potestatum
severitatem per animosam perversitatem, ne illi
qui ab eis seducuntur, et eos propterea justos putant,
quia poenas iniquitatis exsolvunt, redeant ad
cor, et considerent quare patiantur quae se pati gloriantur.
Quantum enim erat ut paululum adverterent
talia dicere Parmenianum Tichonio de perferendis
persecutionibus et gloria tolerantiae, qualia
dicunt omnes haeretici, de quibus coercendis vel puniendis
similia regum jussa proferuntur; qualia certe
Membresitanis suis dicit etiam Salvius, cui tantas
Abitinenses plagas et contumelias intulerunt, per quos
isti meruerant ut de Ecclesia pelleretur, ut ejus
cervici etiam mortuorum canum cadavera colligarent,
ut postremo cum illo ad turpes voces cantationesque
saltarent. Quem sermonem, posteaquam tanta perpessus
est, eum putamus habuisse cum suis, quos
miseros decepit ut alteram sibi basilicam fabricarent?
Quanta dixit de justitia, pro qua talia perpeti
<pb n="0107"/>
meruit: ideo se sanctum persuadens, quia passus
est; ideo illos iniquissimos, quia fecerunt. Thuscorum
tyrannorum commemoratur antiqua crudelitas,
qui mortua vivis, sed humana humanis corpora conjungebant <note>(Virgil. Aeneid. lib. 8, vers. 484-487)</note>:
canina
vero humanis, et haec episcopalibus membris,
nescio utrum quisquam se vel audisse unquam vel
legisse commemorat. Notum est omnibus, nugaces et
turpes saltationes ab episcopis solere compesci: quis
unquam meminit, ab hominibus quos in auxilium
episcopi petierunt, cum episcopis esse saltatum? An
forte Salvius tunc non erat episcopus, quia damnatio
ejus in Bagaiensis concilii sententia recitatur?
Quid, si et ipse postea reconciliaretur Primiano, sicut
reconciliatus est Felicianus, ejusdem  « plenarii
concilii veridico ore »  damnatus, sicut ibi eorum
verba recitantur, tunc esset episcopus? An forte jam
non admitteretur, quia sacrilegium schismatis quem
coinquinaverit, potest mundari, sicut Felicianus; quem
vero canes mortui collo suspensi immundum fecerint,
non potest expiari? Vellem scire quid ad haec dicunt,
tam manifesta, tam publica, tam recentia, qui nobis
antiquas calumnias suas quasi crimina nostra objiciunt.
Quisquis eorum arbitratur me falsa jactare,
quid magnum est, quid difficile, ut animae suae curam
gerens pergat Membresam, quaerat an facta sint ista,
et defendat, si potest? Si enim dicit ista recte schismaticis
fieri, quos trecenti et decem Donatistae episcopi
damnaverunt, non murmurent quando aliqua
patiuntur, quamvis passi sint, quos ab unitate Christi
schisma fecisse, non trecentorum et decem, sed totius
orbis auctoritate convincimus. Si autem dicit
levia esse quae passus est Salvius; quaero utrum, si
aliquem Donatistarum episcoporum saltare cogeret
Imperator, et nolenti facere, bestias, ignesque minaretur:
non mallet illa perpeti quam illud admittere;
<pb n="0108"/>
et cum passus esset, utrum non eum isti inter sanctos
martyres recitarent? Graviora ergo passus est
Salvius cum quo saltatum est, quam si vivus arsisset.
Nam si cuiquam eorum haec duo proponerentur, utrum
mallet, non ipse saltare, sed saltari secum, quam
vivus incendi, quid eum electurum esse respondeant?
Si autem dicit nihil aliud impetrasse a proconsule
Primianistas, nisi ut per Abitinenses Salvius de basilica
pelleretur, illos autem sua sponte fecisse quidquid
et postea crudeliter turpiterque fecerunt: cur non
sibi dicit, sic etiam posse Catholicos nihil aliud ab
Imperatoribus petere, nisi ut isti de basilicis quas
nomine sacrilego retinent excludantur, illos autem
sua sponte regia potestate et honestate servata in
sacrilegos multo mitius, quam Abitinenses nulla imperiali
lege, nulla judiciaria jussione, in Membresitanum
Salvium, vindicasse? Quibus rebus consideratis,
prius quid faciant, et postea quid patiantur advertant:
ne cum adversus facta sua oculos claudunt,
et ad poenas suas oculos aperiunt, et hic frustra temporalia
patiantur, et in ultimo judicio Dei etiam pro
hoc ipso quod frustra eos talibus molestiis ut emendaret
admonuit, aeterno supplicio puniantur. Non vetera
replico, ubi fallunt quos possunt: breviter dico,
praesentia ingero, digito ostendo. Damnati Maximianistae
recipiuntur; ignotae gentes arguuntur. Maximianistarum
Baptismus acceptatur; orbis terrarum
Baptismus exsufflatur. Ecce Assuritani, ecce Mustitani,
ecce non longe mortuus Praetextatus, ecce adhuc
vivus Felicianus, ecce nomina eorum inter
damnatos Bagaiensi concilio gestis proconsularibus
allegata, talibus recentibus et praesentibus factis,
quales ab initio fuerint, satis indicant. Si quid pro
hujusmodi perversitatibus et iniquitatibus patiuntur,
si nolunt corrigi, saltem non audeant gloriari.
</p>
</div3>
      </div1>
</body>
  </text>
</TEI>
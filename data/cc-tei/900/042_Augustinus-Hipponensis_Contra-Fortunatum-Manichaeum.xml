<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Contra Fortunatum Manichaeum</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 42</title>
           <idno>AugHip.CoFoMa</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head>DE SUBSEQUENTE DISPUTATIONE, POSSIDIUS IN AUGUSTINI VITA, CAP. VI. </head>
<p>Sane tunc in illa Hipponensi urbe, Manichaeorum pestilentia quamplurimos cives et peregrinos infecerat
et penetraverat, seducente et decipiente ejusdem haeresis quodam presbytero nomine Fortunato, ibidem
conversante atque manente. Interea Hipponenses cives et peregrini Christiani tam Catholici quam etiam
Donatistae adeunt Augustinum presbyterum, atque deposcunt ut illum hominem Manichaeorum presbyterum,
quem doctum credebant, videret, et cum eodem de Lege tractaret. Quod idem, ut scriptum est,
paratus ad responsionem omni poscenti se rationem de fide et spe quae in Deum est <note>(I Petr. III, 15)</note>,
potensque exhortari in doctrina sana, et contradicentes redarguere <note>(Tit. I, 9)</note>, minime renuit. Sed
utrum etiam hoc Fortunatus fieri vellet, sciscitatus est. At illi confestim ad ipsum Fortunatum id detulerunt,
petentes et exhortantes ac flagitantes, quod id minime recusaret. Sane quoniam idem Fortunatus
jam apud Carthaginem sanctum noverat Augustinum adhuc in eodem secum errore constitutum, cum eodem
congredi pavitabat. Verumtamen suorum maxime instantia coactus ac verecundatus, promisit cominus se esse
venturum, certamenque disputandi subiturum. Unde condicto die et loco convenerunt in unum, concurrentibus
quamplurimis viris studiosis turbisque curiosis, et apertis notariorum tabulis, disputatio est coepta primo,
et secundo finita est die. In qua ille manichaeus praeceptor, ut Gestorum continet fides, nec catholicam assertionem
potuit evacuare, nec Manichaeorum sectam subnixam veritate valuit comprobare: sed deficiens responsione,
ultimo collaturum se cum suis majoribus ea quae refellere non potuit, prosecutus est; et si sibi forte
de his satis minime fecissent, suae animae consulturum: atque ita ab omnibus apud quos magnus et doctus
videbatur, nihil valuisse in suae sectae assertione judicatus est. Qua ille confusione affectus, et sequenti tempore
de Hipponensi civitate profectus, ad eamdem amplius non remeavit: ac sic per memoratum Dei hominem
omnium cordibus, vel qui aderant, vel qui absentes illa quae gesta sunt cognoverant, error ille ablatus, catholica
est intimata ac retenta sincera religio.</p>
</div1>

<div1>
        <head>DISPUTATIO PRIMAE DIEI.</head>
<p>Quinto calendas septembris, Arcadio Augusto bis
et Rufino viris clarissimis consulibus, habita disputatio
<pb n="0112"/>
adversus Fortunatum Manichaeorum presbyterum,
in urbe Hipponensium regionum, in Balneis
Sossii, sub praesentia populi.</p>
<div3>
          <head>1. </head>
<p>
            <pb n="0113"/>AUGUSTINUS dixit: Ego jam errorem puto, quam
antea veritatem putabam: utrum recte existimem,
a te praesente audire cupio. In primis summum
errorem puto, omnipotentem Deum, in quo una
nobis spes est, ex aliqua parte violabilem, aut coinquinabilem,
aut corruptibilem credere. Hoc vestram
haeresim affirmare scio; non quidem verbis quibus
nunc usus sum: nam et vos interrogati confitemini
Deum esse incorruptibilem et omnino inviolabilem
et incoinquinabilem; sed cum coeperitis caetera exponere,
cogimini eum corruptibilem, penetrabilem,
et coinquinabilem profiteri. Dicitis enim aliam nescio
quam gentem tenebrarum adversus Dei regnum rebellasse:
Deum autem omnipotentem, cum videret
quanta labes et vastitas immineret regnis suis, nisi
aliquid adversae genti opponeret, et ei resisteret,
misisse hanc virtutem, de cujus commixtione cum
malo et tenebrarum gente mundus sit fabricatus.
Hinc esse quod hic animae bonae laborant, serviunt,
errant, corrumpuntur: ut necessarium haberent
liberatorem, qui eas ab errore purgaret, et a commixtione
solveret, et a servitute liberaret. Hoc ego
nefas puto credere, Deum omnipotentem aliquam
adversam gentem timuisse, aut necessitatem esse
passum, ut nos in aerumnas praecipitaret.</p>
        </div3>
<p>FORTUNATUS dixit: Quia te medium fuisse nostrum
scio, id est, inter Manichaeos administrasse,
ista sunt principalia fidei nostrae. De conversatione
hic agitur, de quibus falsis criminibus pulsamur.
Ex te ergo praesentes audiant boni viri, utrum sint
vera super quibus criminamur et appetimur, an sint
falsa. Etenim ex tua doctrina, et ex tua expositione
et ostensione poterunt verius scire nostram conversationem,
si a te fuerit prodita. Interfuisti orationi.</p>
<div3>
          <head>2.</head>
          <p>
 AUG. dixit: Interfui. Sed alia quaestio est de
fide, alia de moribus: ego de fide proposui. Sed si
illi qui adsunt, malunt audire de moribus, nec istam
quaestionem defugio.
</p>
          <p>FORT. dixit: Purgare me prius volo penes conscientiam
vestram, penes quam polluimur, ex
idonei viri testimonio, qui mihi et nunc idoneus
est, et in futura justi judicis Christi examinatione,
si ea quae jactantur vidit in nobis, vel consecutus
est.</p>
        </div3>
<div3>
          <head>3.</head>
          <p>
 AUG. dixit: Ad aliud vocas, cum ego de fide
proposuerim. De moribus autem vestris plene scire
possunt qui Electi vestri sunt. Nostis autem me non
Electum vestrum, sed Auditorem fuisse. Itaque,
quamvis et orationi vestrae interfuerim, ut interrogasti;
utrum separatim vobiscum habeatis aliquam
orationem, Deus solus potest nosse, et vos. Ego
tamen in oratione in qua interfui, nihil turpe fieri
vidi: sed solum contra fidem animadverti, quam
postea didici et probavi, quod contra solem facitis
<pb n="0114"/>
orationem. Praeter hoc in illa oratione vestra nihil
novi comperi. Quisquis autem vobis opponit quaestionem
aliquam de moribus, Electis vestris opponit.
Quid autem inter vos agatis, qui Electi estis,
ego scire non possum. Nam et Eucharistiam audivi
a vobis saepe quod accipiatis: tempus autem accipiendi
cum me lateret, quid accipiatis, unde nosse
potui? Itaque serva, si placet, quaestionem de moribus,
ut inter Electos vestros discutiatur, si discuti
potest. Mihi fides data est a vobis, quam hodie improbo.
De ipsa proposui: ad propositum meum mihi
respondeatur.
</p>
          <p>FORT. dixit: Et nostra professio ipsa est, quod
incorruptibilis sit Deus, quod lucidus, quod inadibilis,
intenibilis, impassibilis, quod aeternam lucem et
propriam inhabitet: quod nihil ex sese corruptibile
proferat, nec tenebras, nec daemones, nec satanam,
nec aliquid adversum in regno ejus reperiri possit.
Sui autem similem Salvatorem direxisse: Verbum
natum a constitutione mundi cum mundum fabricaret,
post mundi fabricam inter homines venisse:
dignas sibi animas elegisse sanctae suae voluntati,
mandatis suis coelestibus sanctificatas, fide ac ratione
imbutas coelestium rerum; ipso ductore hinc iterum
easdem animas ad regnum Dei reversuras esse, secundum
sanctam ipsius pollicitationem, qui dixit: <hi>Ego sum via, veritas, et janua;</hi> 
 et, <hi>Nemo potest ad
Patrem pervenire, nisi per me.</hi> His rebus nos credimus,
quia alias animae, id est, alio mediante non
poterunt ad regnum Dei reverti, nisi ipsum repererint
viam, veritatem, et januam. Ipse enim dixit: <hi>Qui me vidit, vidit et Patrem meum 
 <note>(Joan. XIV, 6, 9)</note>
            </hi>;
et, <hi>Qui in me crediderit, mortem non gustabit in aeternum,
sed transitum facit de morte ad vitam, et in judicium
non veniet <note>(Id. V, 24)</note>
            </hi>. His rebus credimus, et
haec est ratio fidei nostrae, et pro viribus animi
nostri mandatis ejus obtemperare, unam fidem sectantes
hujus Trinitatis, Patris et Filii et Spiritus
sancti.</p>
        </div3>
<div3>
          <head>4.</head>
          <p>
 AUG. dixit: Has animas, quas de morte ad vitam
per Christum venire fatemini, quae causa praecipitavit
in mortem?
</p>
          <p>FORT. dixit: Hinc jam dignare prosequi et contraire,
si nihil praeter Deum.</p>
        </div3>
<div3>
          <head>5.</head>
          <p>
 AUG. dixit: Imo tu dignare respondere id
quod interrogaris, has animas quae causa morti
dederit.
</p>
          <p>FORT. dixit: Imo tu dignare dicere, utrum aliquid
sit praeter Deum, an omnia in Deo sint.</p>
        </div3>
<div3>
          <head>6.</head>
          <p>
 AUG. dixit: Illud ego respondere possum, quod
<pb n="0115"/>
me nosse Dominus voluit, Deum necessitatem nullam
pati posse, neque ex aliqua parte violari atque corrumpi.
Quod cum tu quoque fatearis, quaero qua
necessitate huc miserit animas quas dicis per Christum
redire.
</p>
          <p>FORT. dixit: Quod tu dixisti, quia huc usque tibi
Deus revelavit quod incorruptibilis sit, quemadmodum
 et mihi; ratio quaerenda est, quemadmodum
animae et ob quam causam istum in mundum venerint,
ut merito nunc eas per unigenitum Filium suum
ac sui similem de hoc mundo liberaret, si nihil praeter
ipsum.</p>
        </div3>
<div3>
          <head>7.</head>
          <p>
 AUG. dixit: Non debemus frustrare tantos qui
praesentes sunt, et de quaestione proposita ire ad
aliud. Sic confitemur ambo, sic nobis concedimus
esse incorruptibilem et inviolabilem Deum, et nihil
pati potuisse: ex quo est consequens ut falsa sit
haeresis vestra, quae dicit, Deum cum videret imminere
vastitatem ac labem regnis suis, misisse virtutem
quae cum tenebrarum gente bellaret, et ex ea
commixtione nostras animas laborare. Brevis est
ergo ratio mea, et, quantum existimo, cuivis planissima.
Si Deus nihil pati potuit a gente tenebrarum,
quia inviolabilis est; sine causa huc nos misit, ut
nos hic aerumnas patiamur. Si autem aliquid pati
potuit; non est inviolabilis, et decipitis eos quibus
dicitis esse inviolabilem Deum. Hoc enim vestra
haeresis negat, cum caetera exponitis.
</p>
          <p>FORT. dixit: Hoc sentimus, quod nos instruit beatus
apostolus Paulus, qui dixit: <hi>Hoc sentite in vobis,
quod et in Christo Jesu; qui cum in forma Dei esset
constitutus, non rapinam arbitratus est esse se aequalem
Deo; sed semetipsum exinanivit, formam servi accipiens,
in similitudine hominum factus, et habitu inventus
ut homo: humiliavit semetipsum, et factus est
subditus usque ad mortem <note>(Philipp. II, 5-8)</note>
            </hi>. Hoc ergo
sentimus de nobis, quod et de Christo; qui cum in
forma Dei esset constitutus, factus est subditus usque
ad mortem, ut similitudinem animarum nostrarum
ostenderet. Et quemadmodum in se mortis similitudinem
ostendit, et se a Patre esse de medio mortuorum
resuscitatum; eo modo sentimus et de animis
nostris futurum, quod per ipsum poterimus ab hac
morte liberari: quae aut aliena est a Deo, aut si propria
est Dei, et misericordia ejus cessat, et liberatoris
nomen, et opera liberantis.</p>
        </div3>
<div3>
          <head>8.</head>
          <p>
 AUG. dixit: Ego quaero quemadmodum in mortem
venerimus, et tu dicis quemadmodum de morte
liberemur.
</p>
          <p>FORT. dixit: Ita Apostolus dixit quomodo sentire
debeamus de animis nostris, quod Christus nobis
ostendit. Si fuit Christus in passione et morte, et
nos: si voluntate Patris descendit in passionem et
mortem, et nos.</p>
<pb n="0116"/>
</div3>
<div3>
          <head>9. </head>
          <p>
AUG. dixit: Notum est omnibus catholicam fidem
ita se habere, quod Dominus noster, id est, Virtus
et Sapientia Dei <note>(I Cor. I, 24)</note>, et Verbum per
quod facta sunt omnia, et sine quo factum est nihil <note>(Joan. I, 3)</note>,
ad liberationem nostram hominem suscepit.
In ipso homine quem suscepit, demonstravit
illa quae dicis. Nos autem nunc de ipsius Dei et ineffabilis
majestatis substantia quaerimus, utrum ei aliquid
nocere possit, an non possit. Si enim potest ei
aliquid nocere, non est inviolabilis. Si non potest ei
aliquid nocere, quid ei factura erat gens tenebrarum,
contra quam dicitis bellum gestum esse a Deo
ante constitutionem mundi, in quo bello nos, id est
animas, quas modo indigere liberatore manifestum
est, commixtas esse omni malo, et morti implicitas
asseritis? Redeo enim ad illud brevissimum: Si poterat
ei noceri, non est inviolabilis; si non poterat,
crudeliter huc nos misit, ut ista patiamur.
</p>
          <p>FORT. dixit: Anima Dei est, an non?</p>
        </div3>
<div3>
          <head>10.</head>
          <p>
 AUG. dixit: Si justum est ut non interrogatis
meis respondeatur, et ego interroger, respondebo.
</p>
          <p>FORT. dixit: Si in proprio agit anima? Hoc a te
quaero.</p>
        </div3>
<div3>
          <head>11.</head>
          <p>
 AUG. dixit: Ego quidem quod interrogasti dicam:
tantum illud memineris; te noluisse respondere
interrogatis meis, me autem tuis respondere.
Si quaeris utrum a Deo descenderit anima, magna
quidem quaestio est: sed sive a Deo descendit, sive
non; illud de anima respondeo, non esse Deum;
aliud esse Deum, aliud animam. Deum esse inviolabilem,
incorruptibilem, et impenetrabilem, et incoinquinabilem,
et qui ex nulla parte corrumpi possit,
et cui nulla ex parte noceri potest. Animam vero videmus
et peccatricem esse, et in aerumna versari, et
veritatem quaerere, et liberatore indigere. Haec mutatio
animae ostendit mihi quod anima non sit Deus.
Nam si anima substantia Dei est, substantia Dei
errat, substantia Dei corrumpitur, substantia Dei
violatur, substantia Dei decipitur: quod nefas est
dicere.
</p>
          <p>FORT. dixit: Ergo negasti animam ex Deo esse,
quamdiu peccatis ac vitiis et mundanis rebus deservit,
et errore ducitur: quod fieri non potest, ut aut
Deus hoc patiatur, aut substantia ejus. Est enim
Deus incorruptibilis, et substantia ejus immaculata
est et sancta. Hic vero quaeritur a vobis, utrum
anima ex Deo sit, necne? Quod nos fatemur, et
ostendimus ex Salvatoris adventu, ex ipsius sancta
praedicatione, ex ipsius electione, dum animis miseretur,
et secundum ejus arbitrium anima venisse
dicitur, ut eamdem de morte liberaret, et perduceret
eam ad aeternam gloriam, et restitueret Patri. Quid
vero de anima tu ipse dicis aut speras, utrum sit a
Deo, necne? substantiam Dei, ex qua negas esse animam,
nullis passionibus posse subjacere.</p>
<pb n="0117"/>
</div3>
<div3>
          <head>12. </head>
          <p>
AUG. dixit: Animam sic negavi esse substantiam
Dei, ut negem illam esse Deum: sed tamen ex
Deo auctore esse, quia facta est a Deo. Aliud est qui
fecit, aliud quod fecit. Qui fecit, corruptibilis esse
omnino non potest: quod autem fecit, omnino non
potest aequale esse illi qui fecit.
</p>
          <p>FORT. dixit: Nec ego dixi animam esse similem
Deo. Sed quia dixisti factitiam esse animam, et nihil
praeter Deum; quaero undenam Deus animae substantiam
adinvenit.</p>
        </div3>
<div3>
          <head>13.</head>
          <p>
 AUG. dixit: Tantum memento me respondere
ad ea quae interrogas; te autem ad ea quae interrogo
non respondere. Animam dico factam a Deo, ut caetera
omnia quae a Deo facta sunt; et inter illa quae
Deus omnipotens fecit, principalem locum datum esse
animae. Si autem quaeris unde Deus animam fecit,
memento confiteri me tecum, Deum esse omnipotentem.
Omnipotens autem non est, qui quaerit adjuvari
aliqua materia unde faciat quod velit. Ex quo est
consequens, ut secundum fidem nostram omnia quae
Deus fecit per Verbum et Sapientiam suam, de nihilo
fecerit. Sic enim legimus: <hi>Ipse jussit, et facta sunt;
ipse mandavit, et constituta sunt <note>(Psal. CXLVIII, 5)</note>
          </hi>.
</p>
          <p>FORT. dixit: Ex jussione constant universa?</p>
        </div3>
<div3>
          <head>14.</head>
          <p>
 AUG. dixit: Ita credo, sed universa quae facta
sunt.
</p>
          <p>FORT. dixit: Facta consonant, sed quia inconvenientia
sibi sunt, ac per hoc ergo constant non
esse unam substantiam, licet ex unius jussione
eadem ad compositionem mundi hujus et faciem
venerint. Caeterum rebus ipsis patet quia nihil simile
tenebrae et lux, nihil simile veritas et mendacium,
nihil simile mors et vita, nihil simile anima
et corpus, et caetera istis similia quae et nominibus
et speciebus distant ab invicem: et merito dixisse
Dominum nostrum, <hi>Arbor quam non plantavit Pater
meus coelestis, eradicabitur, et in ignem mittetur,
quia non affert fructus bonos <note>(Matth. XV, 13, et III,
10)</note>
            </hi>: et esse arborem radicatam. Hinc vere constat
ex ratione rerum, quod duae sunt substantiae in hoc
mundo, quae speciebus et nominibus constant; quarum
est una corporis, alia vero aeterna Patris omnipotentis
quam Dei esse credimus.</p>
        </div3>
<div3>
          <head>15.</head>
          <p>
 AUG. dixit: Contraria ista quae te movent, ut
adversa sentiamus, propter peccatum nostrum, id
est, propter peccatum hominis contigerunt. Nam
omnia Deus et bona fecit, et bene ordinavit; peccatum
autem non fecit: et hoc est solum quod dicitur
malum, voluntarium nostrum peccatum. Est et aliud
genus mali, quod est poena peccati. Cum ergo duo
<pb n="0118"/>
sint genera malorum, peccatum et poena peccati;
peccatum ad Deum non pertinet, poena peccati ad
vindicem pertinet. Etenim ut bonus est Deus, qui
omnia constituit; sic justus est, ut vindicet in peccatum.
Cum ergo omnia optime sint ordinata, quae videntur
nobis nunc adversa esse, merito contigit hominis
lapsi, qui legem Dei servare noluit. Animae
enim rationali quae est in homine, dedit Deus liberum
arbitrium. Sic enim posset habere meritum, si
voluntate, non necessitate boni essemus. Cum ergo
oporteat non necessitate, sed voluntate bonum esse,
oportebat ut Deus animae daret liberum arbitrium.
Huic autem animae obtemperanti legibus suis, omnia
subjecit sine adversitate: ut ei caetera quae Deus
condidit servirent, si et ipsa Deo servire voluisset.
Si autem ipsa noluisset Deo servire, ea quae illi serviebant,
in poenam ejus converterentur. Quare si
recte omnia a Deo ordinata sunt, et bona sunt, et
Deus non patitur malum.
</p>
          <p>FORT. dixit: Non patitur, sed praevenit malum.</p>
        </div3>
<div3>
          <head>16.</head>
          <p>
 AUG. dixit: A quo enim passurus erat?
</p>
          <p>FORT. dixit: Hoc meum est, quia praevenire voluit:
non temere, sed virtute et praescientia. Caeterum
nega malum praeter Deum esse; cum praecepta
ostendi queunt alia quae praeter voluntatem ipsius
fiunt. Praeceptum non intercedit, nisi ubi est et contrarietas.
Libera facultas vivendi non datur, nisi ubi
est lapsus, secundum Apostoli rationem, qui dicit: <hi>Et vos cum essetis mortui delictis et peccatis vestris, in
quibus aliquando ambulastis secundum magisterium hujus
mundi, secundum principem potestatis aeris hujus,
spiritus qui nunc operatur in filiis diffidentiae, in quibus
et nos et omnes aliquando conversati sumus in desideriis
carnis nostrae, facientes voluntates consiliorum carnis,
et eramus naturaliter filii irae, sicut et caeteri.
Deus autem qui dives est in omni misericordia, misertus
est nobis. Et cum mortui essemus peccatis, convivificavit
nos in Christo, cujus gratia estis salvi facti; simul
et suscitavit, et cum eo collocavit in coelestibus cum
Christo Jesu, ut ostenderet in saeculis supervenientibus
abundantes divitias gratiae suae in bonitate super nos in
Christo Jesu. Gratia enim estis salvati per fidem: et hoc
non ex vobis, Dei enim donum est; non ex operibus,
ut ne quis glorietur. Ipsius enim sumus factura, creati
in Christo Jesu in operibus bonis, quae praeparavit Deus
ut in illis ambulemus. Propter quod memores estote,
quod aliquando vos eratis gentes in carne, qui dicebamini
praeputium, ab ea quae dicitur circumcisio in carne
manufacta, quia eratis illo tempore sine Christo, alienati
a conversatione Israel, et hospites testamentorum,
promissionis spem non habentes, et sin. Deo in hoc
mundo. Nunc autem in Christo Jesu, vos qui aliquando
eratis longe, facti estis prope in sanguine Christi. Ipse
est enim pax nostra, qui fecit utraque unum, et medium
parietem maceriae solvens, inimicitias in carne sua; legem
mandatorum decretis evacuans, ut duos condat in
semetipsum, in unum novum hominem, faciens pacem,
ut reconciliet ambos in uno corpore Deo, per crucem,
<pb n="0119"/>
interficiens inimicitias in semetipso. Et veniens evangelizavit
pacem vobis qui longe, et pacem iis qui prope.
Quoniam per ipsum habemus utrique in uno spiritu
accessum ad Patrem 
 <note>(Ephes. II, 1-18)</note>
            </hi>.</p>
        </div3>
<div3>
          <head>17.</head>
          <p>
 AUG. dixit: Ista Apostoli lectio, quam recitare
voluisti, si non fallor, pro mea plurimum, et contra
tuam fidem facit. Primo, quia ipsum liberum arbitrium,
quo ego dixi fieri ut anima peccet, satis hic
expressum est, cum peccata nominavit, et cum reconciliationem
nostram dixit fieri cum Deo per Jesum
Christum. Peccando enim aversi eramus a Deo; tenendo
autem praecepta Christi, reconciliamur Deo:
ut qui peccatis mortui eramus, servantes praecepta
ejus vivificemur, et pacem habeamus cum illo in uno
spiritu, a quo alienati eramus, non servantes mandata
ejus; sicuti de homine qui primus est constitutus, in
fide nostra praedicatur. Ergo nunc quaero abs te, secundum
eam lectionem quae lecta est, quomodo habeamus
peccata, si natura contraria nos cogit facere
quod facimus? Qui enim cogitur necessitate aliquid
facere, non peccat. Qui autem peccat, libero arbitrio
peccat. Quare sit nobis poenitentia imperata, si nos
nihil mali fecimus, sed gens tenebrarum? Quaero item,
indulgentia peccatorum cui detur; nobis, an genti tenebrarum.
Sed si genti tenebrarum datur indulgentia
peccatorum, regnabit et ipsa cum Deo, accipiens indulgentiam
peccatorum. Si autem nobis datur indulgentia
peccatorum, manifestum est quia voluntate
peccavimus. Satis enim stultum est ignosci ei qui nihil
mali fecit. Nihil autem mali fecit, qui nihil sua voluntate
fecit. Hodie ergo anima pollicente sibi Deo indulgentiam
peccatorum et reconciliationem, si peccare
destiterit, et de peccatis poenitentiam gesserit, si respondeat
secundum vestram fidem, et dicat: Quid
enim peccavi? quid commerui? Quid me expulisti de
regnis tuis, ut contra nescio quam gentem pugnarem?
Depressa sum, permixta sum, corrupta sum, defecta
sum, non est mihi servatum liberum arbitrium. Tu
nosti necessitatem qua pressa sum: cur mihi vulnera
imputas quae suscepi? Quare me cogis ad poenitentiam,
cum tu sis causa vulnerum meorum; cum tu
scias, quae passa sum, gentem tenebrarum in me fecisse
te auctore, qui violari non poteras, et tamen
volens cavere regnis tuis, quibus nihil noceri possit,
me in miserias praecipitasti? Si certe ego pars tua sum,
quae de visceribus tuis processi, si de regno tuo et de
ore tuo; in hac gente tenebrarum aliquid pati non debui,
ut me incorrupta, illa subjiceretur, si pars eram
Domini. Nunc autem cum illa temperari non posset
nisi mea corruptione, quomodo aut pars tua dicor,
aut tu inviolabilis manes, aut non es crudelis, qui me
pati voluisti pro his regnis, quibus nihil noceri poterat
ab illa gente tenebrarum? Ad hoc responde, si placet:
et dignare etiam illud mihi exponere, quomodo dictum
est a Paulo apostolo, <hi>Eramus naturaliter filii irae,</hi> quos
<pb n="0120"/>
reconciliatos dicit Deo. Si ergo naturaliter filii irae
erant, quomodo dicis naturaliter animam filiam esse
et portionem Dei?
</p>
          <p>FORT. dixit: Si secundum animam dixisset Apostolus
quod simus naturaliter filii irae, alienata esset anima
ore Apostoli a Deo. Et hac modo tu ratione ostendis
quod anima non sit Dei; quia <hi>naturaliter,</hi> inquit
Apostolus, <hi>sumus filii irae.</hi> Si vero secundum quod lege
tenebatur idem apostolus, ex semine Abrahae, ut ipse
contestatur, descendens <note>(Rom. XI, 1)</note>; constat eum
corporaliter dixisse, nos fuisse filios irae, sicut et caeteros.
Animae vero substantiam ostendit quod sit ex
Deo, et animam aliter non posse reconciliari Deo,
nisi per magistrum qui est Christus Jesus. Interfecta
enim inimicitia, videbatur anima indigna exstitisse
Deo. Sed quia missa est, hoc confitemur, a Deo tamen
omnipotente, et originem trahens, et missa ad
ipsius voluntatem consignandam. Quemadmodum et
Salvatorem Christum credimus de coelo venisse, voluntatem
Patris complere. Quae voluntas Patris haec
erat, animas nostras de eadem inimicitia liberare,
interfecta eadem inimicita. Quae si adversa Deo non
fuisset, nec inimicitia vocaretur ubi erat unitas, nec
interfectio diceretur aut fieret ubi vita erat.</p>
        </div3>
<div3>
          <head>18.</head>
          <p>
 AUG. dixit: Memento quod Apostolus dixerit,
conversatione nos alienatos a Deo esse.
</p>
          <p>FORT. dixit: Trado ego duas substantias fuisse. In
lucis substantia haberi Deum, ut superius diximus,
incorruptibilem: fuisse vero contrariam naturam tenebrarum,
eam quam virtute Dei vinci hodie quoque
confiteor, et ad meum regressum salvatorem esse
Christum emissum, ut ante idem apostolus ait.</p>
        </div3>
<div3>
          <head>19.</head>
          <p>
 AUG. dixit: Rationibus ut discuteremus duarum
naturarum fidem, impositum est ab iis qui nos audiunt.
Sed quoniam ad Scripturas iterum confugisti,
ad eas ego descendo, ac nihil praetermittendum esse
postulo, ne quibusdam capitibus utentes, nebulas afferamus
eis quibus notae Scripturae non sunt. A capite
igitur quod habet Apostolus in Epistola sua ad Romanos
consideremus. In prima enim pagina est quod vehementer
contra vos est. Dicit enim: <hi>Paulus servus
Christi Jesu, vocatus apostolus, separatus in Evangelium
Dei</hi>, <hi>quod ante promiserat per Prophetas suos in Scripturis
sanctis, de Filio suo, qui factus est ei ex semine
David secundum carnem, qui praedestinatus est Filius
Dei in virtute, secundum spiritum sanctificationis ex resurrectione
mortuorum Jesu Christi Domini nostri <note>(Id.
I, 1-4)</note>
          </hi>. Videmus Apostolum de Domino nostro nos
docere, ut et virtute Dei ante carnem praedestinatus
fuerit, et secundum carnem factus sit ei ex semine
David. Hoc vos cum semper negaveritis et negetis,
quomodo Scripturas flagitatis, ut secundum eas potius
disseramus?
</p>
          <p>FORT. dixit: Secundum carnem asseritis ex semine
David, cum praedicetur ex virgine esse natus <hi>(Isai. VII,
<pb n="0121"/>
14)</hi>, et Filius Dei magnificetur. Fieri enim non potest,
nisi ut quod de spiritu est, spiritus habeatur; et quod
de carne est, caro intelligatur <note>(Joan. III, 6)</note>. Contra
quod est ipsa auctoritas Evangelii qua dicitur, quod <hi>caro et sanguis regnum Dei non possidebunt, neque corruptio
incorruptelam possidebit 
 <note>(I Cor. XV, 50)</note>
            </hi>.</p>
<p>Hic strepitus factus est a considentibus, qui rationibus
potius agi volebant: quia videbant cum non
omnia quae in Apostoli codice scripta sunt, velle accipere.
Deinde passim sermocinatio ab omnibus haberi
coepit, quousque diceret sermonem Dei ligatum
esse in gente tenebrarum. Quod cum exhorruissent
qui aderant, discessum est.
</p>
        </div3>
      </div1>

<div1>
        <head>DISPUTATIO SECUNDAE DIEI.</head>
<p>Postera die adhibito iterum notario, res acta sic est.</p>
<p>FORT. dixit: Dico quod nihil mali ex se proferat
Deus omnipotens, et quod quae sua sunt incorrupta
maneant, uno ex fonte inviolabili orta et genita: caetera
vero quae in hoc mundo versantur contraria, non
ex Deo manare, nec principe Deo paruisse in hoc
saeculo, id est, quod non ex ipso originem trahant.
Haec ergo in fide suscepimus, quod aliena sint mala
a Deo.</p>
<div3>
          <head>20.</head>
          <p>
 AUG. dixit: Et nostra fides haec est, quod malorum
genitor non sit Deus, neque ullam naturam fecerit
malam. Sed cum uterque nostrum consentiat incorruptibilem
Deum et incoinquinabilem, prudentium est
aestimare et fidelium, quae sit fides purior et majestate
Dei dignior: illa ubi asseritur, vel virtus Dei, vel pars
aliqua Dei, vel sermo Dei posse commutari, violari,
corrumpi, ligari; an ea ubi dicitur et omnipotentem
Deum et omnem ipsius naturam et substantiam nulla
parte unquam posse corrumpi, sed mala esse voluntario
peccato animae, cui dedit Deus liberum arbitrium.
Quod liberum arbitrium si non dedisset Deus,
judicium puniendi nullum justum esse posset, nec
meritum recte faciendi, nec praeceptum divinum ut
ageretur poenitentia de peccatis; nec ipsa indulgentia
peccatorum, quam nobis Deus per Dominum nostrum
Jesum Christum donavit. Quia qui non voluntate peccat,
non peccat. Hoc arbitror omnibus apertum esse
atque perspicuum. Quapropter non nos movere debet,
si aliqua in iis quae Deus fecit molesta patimur pro
meritis nostris. Sicut enim ille bonus est, ut constitueret
omnia; sic justus est, ut peccatis non parcat.
Quae peccata, ut dixi, nisi libera voluntas esset in nobis,
peccata non essent. Si quis enim, verbi causa,
ligaretur ab aliquo caeteris membris, et de manu ejus
falsum scriberetur sine ejus propria voluntate; quaero,
si hoc judici patefieret, posset hunc hominem falsitatis
crimine condemnare? Quare si manifestum est,
peccatum non esse ubi non est liberum voluntatis arbitrium,
volo audire, anima, quam dicitis aut partem,
aut virtutem, aut sermonem, aut aliud quodlibet Dei,
quid mali fecerit, ut a Deo puniatur, aut poenitentiam
agat peccati, aut veniam mereatur; cum nihil ipsa
peccaverit.
</p>
          <p>
            <pb n="0122"/>FORT. dixit: De substantiis proposui, quod bonorum
tantummodo Deus creator, ultor vero malorum habeatur,
eo quod mala ex ipso non sint. Merito ergo hoc
sentio, et ulcisci Deum mala, quia ex ipso non sunt.
Caeterum si ex ipso essent, aut daret licentiam peccandi,
quod dicis liberum arbitrium dedisse Deum, consensor
jam inveniebatur delicti mei, eo quod delicti
mei auctor esset: aut ignorans quid futurus essem,
delinqueret, quem ipse non se dignum institueret.
Hoc ergo propositum est a me, et quod interrogo
nunc, utrum Deus mala instituerit, necne; et utrum
ipse finem malorum instituerit. Etenim quae ab ipso
diximus facta esse, ut opifice Deo, uti ab ipso creata
et genita incorruptibilia haberi, his rebus apparet, et
fides evangelica docet. Haec ego et proposui quae sunt
credulitatis nostrae, et quae a te possunt in ista professione
nostra firmari, ita tamen ut non desit auctoritas
fidei christianae. Et quia nullo genere recte me
credere ostendere possum, nisi eamdem fidem Scripturarum
auctoritate firmaverim: id ergo est quod
insinuavi, quod dixi. Aut si mala auctore Deo in
mundo paruerunt, hoc ipse dicere dignare: aut si
recte creditur mala ex Deo non esse, hoc etiam praesentium
contemplatio prosequi debet et suscipere.
De substantiis dixi, non de peccato quod in nobis
versatur. Si enim originem non haberet quod cogitamus
delicta facere; non cogeremur ad peccatum venire,
vel ad delictum. Nam quia inviti peccamus, et
cogimur a contraria et inimica nobis substantia, idcirco
sequimur scientiam rerum. Qua scientia admonita
anima et memoriae pristinae reddita, recognoscit
ex quo originem trahat, in quo malo versetur, quibus
bonis iterum emendans quod nolens peccavit, possit
per emendationem delictorum suorum, bonorum operum
gratia, meritum sibi reconciliationis apud Deum
collocare, auctore Salvatore nostro, qui nos docet et
bona exercere, et mala fugere. Propositum est enim
nobis, quod non ab aliqua contraria natura, sed sua
sponte homo aut justitiae serviat, aut peccatis se obnoxium
faciat: cum nulla existente contraria gente,
si sola versatur anima in corpore constituta, cui Deus,
ut dicis, liberum arbitrium dedit, sine peccato esset,
nec peccatis se obnoxium faceret.</p>
        </div3>
<div3>
          <head>21.</head>
          <p>
 AUG. dixit: Ego dico peccatum non esse, si
non propria voluntate peccetur: hinc esse et
praemium, quia propria voluntate recta facimus. Aut
si poenam meretur, qui peccat invitus; debet et praemium
mereri, qui bene facit invitus. Quis autem dubitet
non deferri praemium, nisi ei qui bona voluntate
aliquid fecerit? Ex quo intelligimus et poenam
inferri ei qui voluntate mala aliquid fecerit. Sed quoniam
me ad priores naturas et substantias revocas,
fides mea est, omnipotentem Deum, quod maxime
animadvertendum est, et animo figendum, omnipotentem
Deum, justum et bonum, fecisse bona. Sed
<pb n="0123"/>
ea quae ab illo facta sunt, non possunt esse talia, qualis
est ipse qui fecit. Injustum est enim et stultum
credere, quod opera paria sint artifici, et condita
conditori. Quapropter, si pia fides est ut omnia bona
Deus fecerit, quibus tamen ipse multo est excellentior
longeque praestantior; origo et caput mali est peccatum,
sicut Apostolus dixit: <hi>Radix omnium malorum
est cupiditas: quam quidam sequentes, naufragaverunt
a fide, et inseruerunt se doloribus multis <note>(I Tim. VI, 10)</note>
          </hi>.
Si enim radicem omnium malorum quaeris, habes
Apostolum dicentem, radicem omnium malorum esse
cupiditatem. Radicem radicis quaerere non possum.
Aut si est aliud malum, cujus radix non est cupiditas,
non erit omnium malorum radix cupiditas. Si autem
verum est, omnium malorum radicem esse cupiditatem,
frustra aliud aliquod mali genus quaerimus. Tua
vero natura contraria quam inducis; quoniam jam
respondi objectis tuis; quaeso ut tu mihi dicere digneris,
si illa natura contraria est totum malum, neque
peccatum potest esse nisi ex illa, poenam ipsa sola
debet mereri, non anima a qua non est peccatum. At
si dicis ipsam solam mereri poenam, et animam non
mereri; quaero cui data sit poenitentia, quae sit jussa
poenitere. Si anima jussa est poenitere; ab illa peccatum,
et ipsa voluntate peccavit. Nam si cogitur anima
facere malum, neque illa est quae malum facit;
nonne stultum est et plenum dementiae, ut gens tenebrarum
peccaverit, et me poeniteat de peccatis?
Nonne plenum dementiae est, ut gens tenebrarum peccaverit,
et mihi detur indulgentia peccatorum: qui
possum dicere secundum fidem vestram, Quid feci?
quid commisi? Apud te fui, integer fui, nulla labe
contaminatus fui: tu me huc misisti, tu necessitatem
passus es, tu cavisti regnis tuis, cum magna eis labes
et vastitas immineret. Cum ergo noveris necessitatem
qua hic oppressus sum, qua respirare non potui,
cui resistere non potui; quid me accusas quasi peccantem?
aut quid promittis indulgentiam peccatorum?
Ad hoc sine ambagibus responde, si placet, sicut tibi
ego sine ambagibus respondi.
</p>
          <p>FORT. dixit: Hoc nos dicimus, quod a contraria
natura anima cogatur delinquere: cui non vis esse
radicem, nisi hoc tantum, quod in nobis malum versatur;
cum constet exceptis nostris corporibus mala
in omni mundo versari. Non ista quae in corporibus
solum habemus in toto mundo versantur, et nominibus
valent, bona; mala radix haeret. Nam dixit Dignatio
tua quod haec sit radix malorum, cupiditas,
quae in nostris corporibus versatur: cum quando non
est cupiditas mali ex nostris corporibus, ex principali
illa contraria natura versatur in toto mundo. Apostolus
etenim nominavit id radicem esse malorum cupiditatem,
non unum malum, quam dixisti radicem omnium
malorum. Cupiditas vero non uno modo intelligitur,
quam dixisti radicem esse omnium malorum,
quasi quae in corporibus nostris solum versetur: cum
<pb n="0124"/>
constet hoc quod in nobis versatur malum, ex auctore
malo descendere, et portiunculam esse mali hanc
radicem quam tu esse dicis; ut non sit ipsa radix,
sed sit portiuncula mali, ejus mali quod ubique versatur.
Quam radicem et arborem malam Dominus noster
appellavit, nunquam fructus bonos afferentem,
quam non plantavit Pater suus, ac merito eradicari
et in ignem mitti <note>(Matth. XV, 13, et III, 10)</note>. Nam
quod dicis, contrariae naturae peccatum debere imputari;
illa natura mali est: et id esse peccatum
animae, si post commonitionem Salvatoris nostri et
sanam doctrinam ejus a contraria et inimica sui
stirpe se segregaverit anima, et purioribus se adornans
anima; aliter non posse substantiae suae reddi.
Dictum est enim: <hi>Si non venissem et locutus eis fuissem,
peccatum non haberent. Nunc vero quia veni, et
locutus sum, et noluerunt mihi credere, veniam de peccato
non habebunt <note>(Joan. XV, 22)</note>
            </hi>. Unde patet recte
esse poenitentiam datam post adventum Salvatoris, et
post hanc scientiam rerum, qua possit anima, ac si
divino fonte lota, de sordibus et vitiis tam mundi totius,
quam corporum in quibus eadem anima versatur,
regno Dei, unde progressa est, repraesentari.
Nam dictum est ab Apostolo, quod <hi>prudentia carnis
inimica</hi> sit <hi>Deo: legi enim Dei non est subjecta; nec
enim potest <note>(Rom. VIII, 7)</note>
            </hi>. Patet ergo his rebus, quod
anima bona, factione illius quae legi Dei non est subjecta,
peccare videtur, non sua sponte. Namque idem
sequitur, quod <hi>caro concupiscit adversus spiritum, et
spiritus adversus curnem; ut non quaecumque vultis,
illa faciatis <note>(Galat. V, 17)</note>
            </hi>. Dicit iterum: <hi>Video aliam
legem in membris meis, repugnantem legi mentis meae,
et captivum me ducentem in lege peccati et mortis. Ergo
miser ego homo, quis me liberabit de corpore mortis hujus,
nisi gratia Dei per Dominum nostrum Jesum Christum <note>(Rom. VII, 23-25)</note>
            </hi>,
 <hi>per quem mihi mundus crucifixus
est, et ego mundo <note>(Galat. VI, 14)</note>
            </hi>?</p>
        </div3>
<div3>
          <head>22.</head>
          <p>
 AUG. dixit: Agnosco et amplector testimonia
divinarum Scripturarum, et fidei meae quemadmodum
congruant, sicut Deus donare dignabitur, paucis exponam.
Liberum voluntatis arbitrium in illo homine
fuisse dico, qui primus formatus est. Ille sic factus
est, ut nihil omnino voluntati ejus resisteret, si vellet
Dei praecepta servare. Postquam autem ipse libera
voluntate peccavit, nos in necessitatem praecipitati
sumus, qui ab ejus stirpe descendimus. Potest autem
unusquisque nostrum mediocri consideratione invenire
verum esse quod dico. Hodie namque in nostris
actionibus antequam consuetudine aliqua implicemur,
liberum habemus arbitrium faciendi aliquid, vel non
faciendi. Cum autem ista libertate fecerimus aliquid,
et facti ipsius tenuerit animam perniciosa dulcedo et
voluptas, eadem ipsa sua consuetudine sic implicatur,
ut postea vincere non possit, quod sibi ipsa peccando
fabricata est. Videmus multos jurare nolle: sed quia
jam consuetudinem lingua tenuit, non posse refrenare,
quin ea exeant de ore ipsorum, quae non possumus
<pb n="0125"/>
dicere ad mali stirpem non pertinere. Ut enim vobiscum
his verbis agam, quae utinam sicut de ore vescum
his verbis agam, quae utinam sicut de ore vestro
non recedunt, ita et corde intelligantur: Per
Paracletum juratis. Si ergo vultis experiri verum
esse quod dico, instituite non jurare. Videbitis illam
consuetudinem ferri quo solet. Et hoc est quod adversus
animam pugnat, consuetudo facta in carne.
Ipsa est nimirum carnis prudentia, quae quamdiu ita
legi Dei subjici non potest, tamdiu prudentia carnis
est: sed illuminata anima, desinit illa esse carnis prudentia.
Sic enim dictum est, prudentiam carnis non
posse legi Dei esse subjectam, quemadmodum si diceretur,
glacialem nivem calidam esse non posse. Nullo
enim pacto, quamdiu nix est, calida esse potest. Sed
quemadmodum illa nix calore resolvitur, et desinit
nix esse, ut possit calescere: sic illa carnis prudentia,
id est, consuetudo facta cum carne, cum fuerit
mens nostra illuminata, et ad arbitrium divinae legis
totum hominem sibi Deus subjecerit, pro illa consuetudine
animae mala facit consuetudinem bonam. Ex
quo illae duae arbores, bona arbor et mala arbor quas
commemorasti, verissime dictum est a Domino quod
suos fructus habeant; id est, neque bona possit
dare malos fructus, neque mala bonos, sed quamdiu
mala est. Accipiamus duos homines; bonum
hominem, et malum hominem. Quamdiu bonus
est, malos fructus dare non potest: quamdiu malus
est, fructus bonos dare non potest. Sed ut intelligas
istas duas arbores sic esse a Domino positas,
ut ibi significaretur liberum arbitrium, non naturas
esse istas duas arbores, sed voluntates nostras,
ipse ait in Evangelio: <hi>Aut facite arborem bonam, aut
facite arborem malam <note>(Matth. XII, 33)</note>
          </hi>. Quis est qui
possit facere naturam? Si ergo imperatum est nobis
ut faciamus arborem aut bonam aut malam, nostrum
est eligere quod velimus. De isto ergo peccato hominis,
et de ista consuetudine animae facta cum carne
Apostolus dicit: <hi>Nemo vos seducat <note>(Ephes. V, 6)</note>
          </hi>: <hi>omnis creatura quae a Deo facta est, bona est 
 <note>(I Tim. IV,
4)</note>
          </hi>. Dicit idem apostolus quem tu ipse commemorasti: <hi>Sicut per unius inobedientiam, peccatores constituti
sunt multi; sic et per unius obedientiam, justi constituentur
multi 
 <note>(Rom. V, 19)</note>
          </hi>. <hi>Quoniam per hominem mors,
et per hominem resurrectio mortuorum.</hi> Quamdiu ergo
portamus imaginem terreni hominis <note>(I Cor. XV, 21,
49)</note>, id est, quamdiu secundum carnem vivimus, qui
vetus etiam homo nominatur, habemus necessitatem
consuetudinis nostrae, ut non quod volumus faciamus.
Cum autem gratia Dei amorem nobis divinum
inspiraverit, et nos suae voluntati subditos fecerit, quibus
dictum est, <hi>Vos in libertatem vocati estis <note>(Galat. V,
13)</note>
          </hi>; et, <hi>Gratia Dei liberavit me a lege peccati et mortis <note>(Rom. VIII, 2)</note>
          </hi>.
Lex autem peccati est, ut quicumque
peccaverit, moriatur. Ab ista lege liberamur, cum
justi esse coeperimus. Lex mortis est, qua dictum est
<pb n="0126"/>
homini: <hi>Terra es, et in terram ibis <note>(Gen. III, 19)</note>
          </hi>. Ex
ipso enim omnes sic nascimur, quia terra sumus, et
ipso enim omnes sic nascimur, quia terra sumus, et
in terram ibimus propter meritum peccati primi hominis.
Propter autem gratiam Dei, quae nos liberat a
lege peccati et mortis, ad justitiam conversi liberamur:
ut postea eadem ipsa caro quae nos poenis torsit
in peccatis manentes, subjiciatur nobis in resurrectione,
et nulla adversitate nos quatiat, quominus legem
Dei et divina praecepta servemus. Unde quoniam
ego respondi tuis, dignare tu respondere illud
quod desidero, quemadmodum fieri possit ut si est
Deo natura contraria, nobis imputetur peccatum, qui
in illam naturam non voluntate, sed ab ipso Deo,
cui noceri nihil poterat, missi sumus.
</p>
          <p>FORT. dixit: Hoc genere quemadmodum et Dominus
dixit discipulis suis, <hi>Ecce ego mitto vos sicut oves
in medio luporum <note>(Matth. X, 16)</note>
            </hi>. Hinc sciendum est
quod non inimica mente Salvator noster agnos suos,
id est, discipulos suos in medio luporum dirigere voluit,
nisi esset aliqua contrarietas, quae in similitudine
luporum eam deponeret, ubi et discipulos suos
miserat: ut quae forte in medio luporum animae possent
decipi, ad propriam substantiam revocarentur.
Hinc ergo apparet antiquitas temporum nostrorum
quam repetimus, et annorum nostrorum, ante mundi
constitutionem hoc more missas esse animas contra
contrariam naturam, ut eamdem sua passione subjicientes,
victoria Deo redderetur. Nam dixit idem apostolus,
quod non solum esset luctatio contra carnem
et sanguinem, sed et contra principes et potestates,
et spiritualia nequitiae, et dominationem tenebrarum <note>(Ephes. VI, 12)</note>.
Si ergo utrobique mala versantur et
nequitiae habentur; jam non solum est malum in notris
corporibus, sed in toto mundo, ubi videntur versari
animae, quae sub coelo isto versantur et implicatae
sunt.</p>
        </div3>
<div3>
          <head>23.</head>
          <p>
 AUG. dixit: Agnos suos Dominus in medio luporum
misit, id est, homines justos in medio hominum
peccatorum, ad praedicationem Evangelii tempore
hominis suscepti ab inaestimabili divina Sapientia,
ut a peccato ad justitiam nos vocaret. Quod
autem ait Apostolus, nobis colluctationem non esse
adversus carnem et sanguinem, sed adversus principes
et potestates, et caetera quae sunt commemorata;
hoc significat diabolum et angelos ejus, sicut etiam
nos, peccato cecidisse et lapsos esse, et obtinuisse
terrena, id est homines peccatores, qui quamdiu peccatores
sumus, sub jugo eorum sumus; quemadmodum,
cum justi erimus, erimus sub jugo justitiae: et
contra illos luctam habemus, ut migrantes ad justitiam,
ab eorum dominatione liberemur. Ergo et tu
dignare mihi breviter ad unum quod interrogo respondere.
Noceri Deo non poterat, an poterat? Sed
<pb n="0127"/>
quaeso mihi ut, Non poterat, respondeas.
</p>
          <p>FORT. dixit: Non poterat noceri.</p>
        </div3>
<div3>
          <head>24.</head>
          <p>
 AUG. dixit: Quare ergo huc nos misit secundum
vestram fidem?
</p>
          <p>FORT. dixit: Professio mea haec est, quia noceri
non poterat Deo, et quod Deus huc nos direxit. Sed
quia id tibi contrarium est, tu dic qua ratione hic
apparuit anima, quam nunc cupit Deus noster, et
mandatis, et proprio Filio directo liberare?</p>
        </div3>
<div3>
          <head>25.</head>
          <p>
 AUG. dixit: Quoniam video te interrogatis meis
respondere non potuisse, et me aliquid interrogare
voluisse, ecce satisfacio tibi, dummodo memineris te
ad id quod interrogavi non respondisse. Anima quare
hic sit in mundo involuta miseriis, non modo, sed
paulo ante nescio quoties a me dictum est. Peccavit
anima, et ideo misera est. Liberum arbitrium accepit,
usa est libero arbitrio, quemadmodum voluit:
lapsa est, ejecta de beatitudine, implicata est miseriis.
Ad hoc tibi recitavi testimonium Apostoli dicentis: <hi>Sicut per unum hominem mors, sic et per unum
hominem resurrectio mortuorum.</hi> 
 Quid quaeris amplius?
Unde tu responde; cui noceri non poterat, quare huc
nos misit?
</p>
          <p>FORT. dixit: Causa haec quaerenda est, cur huc venerit
anima, aut quare eamdem Deus hinc cupit liberare,
quae in medio malorum vivit.</p>
        </div3>
<div3>
          <head>26.</head>
          <p>
 AUG. dixit: Hanc causam abs te quaero; id
est, si Deo noceri non poterat, quare huc nos
misit?
</p>
          <p>FORT. dixit: Quaeritur a nobis, si Deo malum nocere
non possit, quare huc anima missa fuerit, aut
qua ratione mundo permixta sit. Quod in eo manifestum
est quod ait Apostolus: <hi>Numquid dicit figmentum
ei qui se finxit, Cur me ita formaveris <note>(Rom. IX,
20)</note>
            </hi>? Si ergo causanda est haec res, interrogandus est
cur animam direxit nulla cogente se necessitate. Si
autem necessitas fuit mittendi animam, merito est et
voluntas liberandi eam.</p>
        </div3>
<div3>
          <head>27.</head>
          <p>
 AUG. dixit: Premitur ergo Deus necessitate?
</p>
          <p>FORT. dixit: Jam hoc est: noli ad invidiam excitare
id quod dictum est, quod non necessitati facimus
subditum esse Deum, sed voluntarie misisse
animam.</p>
        </div3>
<div3>
          <head>28.</head>
          <p>
 AUG. dixit: Recita quod supra dictum est. Et
recitatum est: <hi>Si autem necessitas fuit mittendi animam,
merito est et voluntas liberandi eam.</hi> AUG. dixit:
Audivimus: <hi>Si autem necessitas fuit mittendi animam,
merito est et voluntas liberandi eam.</hi> Tu ergo dixisti
fuisse necessitatem mittendi animam. Sed si modo
voluntatem vis dicere, et hoc addo: Cui noceri
nihil poterat, crudelis voluntas fuit mittendi animam
ad tantas miserias. Quod refellendi causa quia loquor,
veniam peto ab illius unius misericordia, in quo spem
liberationis habemus ab omnibus erroribus haereticorum.
</p>
          <p>FORT. dixit: Nos dicere asseveras crudelem esse
<pb n="0128"/>
Deum mittendo animam: fecisse vero Deum hominem,
et insufflasse in eum animam, quam utique
praescivit in futuram miseriam involvi, et beneficio
malorum non posse haereditati suae repraesentari. Hoc
aut ignorantis est, aut dantis animam ad haec mala
quae supra memorata sunt. Id commemoravi, quia
dixisti ante tempus non multum, quod adoptaverit
sibi Deus animam, non quod ab ipso sit; aliud est
enim adoptare.</p>
        </div3>
<div3>
          <head>29.</head>
          <p>
 AUG. dixit: De adoptione nostra memini me ante
dies dixisse, secundum testimonium Apostoli, qui
dicit nos vocatos in adoptionem filiorum <note>(Ephes. I, 5)</note>.
Non ergo meum fuit illud, sed apostolicum responsum.
De qua re, id est, de ista adoptione, suo tempore,
si placet, inquiramus: et de illa sine dilatione
respondebo, cum tu meis objectionibus responderis.
</p>
          <p>FORT. dixit: Progressum dico fuisse animae contra
contrariam naturam, quae natura Deo nocere nihil
poterat.</p>
        </div3>
<div3>
          <head>30.</head>
          <p>
 AUG. dixit: Quid opus erat isto progressu, ubi
nihil habebat Deus quod caveret, cui nocere nihil
poterat?
</p>
          <p>FORT. dixit: Constat apud conscientiam vestram, a
Deo venisse Christum?</p>
        </div3>
<div3>
          <head>31.</head>
          <p>
 AUG. dixit: iterum me interrogas? Ad interrogata
responde.
</p>
          <p>FORT. dixit: Sic accepi in fide, quod voluntate Dei
ipse huc venerit.</p>
        </div3>
<div3>
          <head>32.</head>
          <p>
 AUG. dixit: Et ego dico: Deus omnipotens,
inviolabilis, incommutabilis, cui noceri nihil possit,
quare huc animam ad miserias, ad errorem, ad ista
quae patimur, misit?
</p>
          <p>FORT. dixit: Dictum est enim: <hi>Potestatem habeo
ponendi animam meam, et potestatem accipiendi eam <note>(Joan. X, 18)</note>
            </hi>.
Nunc dixit quod voluntate Dei progressa
est anima.</p>
        </div3>
<div3>
          <head>33.</head>
          <p>
 AUG. dixit: Ego autem causam quaero, quare
cum Deo noceri nihil possit. . . . ?
</p>
          <p>FORT. dixit: Nihil noceri Deo jam diximus, et in
contraria natura esse animam diximus, ideo ut contrariae
naturae modum imponeret: modo imposito
contrariae naturae, sumit eamdem Deus. Ipse enim
dixit, <hi>Potestatem habeo ponendi animam meam, et potestatem
sumendi eam.</hi> Hanc Pater mihi dedit potestatem
ponendi animam meam, et sumendi eam. Deus
ergo qui loquebatur in Filio, de qua anima diceret?
<pb n="0129"/>
Constat esse animam nostram, quae in his corporibus
habetur, quod de ejus voluntate venerit, et de voluntate
ipsius iterum assumatur.</p>
        </div3>
<div3>
          <head>34.</head>
          <p>
 AUG. dixit: Unde dixerit Dominus noster, <hi>Potestatem
habeo ponendi animam meam, et potestatem habeo
sumendi eam,</hi> omnibus notum est: quia passurus
erat, et resurrecturus. Ego autem abs te iterum atque
iterum quaero, si Deo nihil noceri poterat, cur huc
animas misit?
</p>
          <p>FORT. dixit: Naturae contrariae modum imponere.</p>
        </div3>
<div3>
          <head>35.</head>
          <p>
 AUG. dixit: Et omnipotens Deus, misericors et
omnium summus, ut modum imponeret naturae contrariae,
ideo illam moderatam esse voluit, ut nos immoderatos
efficeret?
</p>
          <p>FORT. dixit: Sed ideo ad se revocat.</p>
        </div3>
<div3>
          <head>36.</head>
          <p>
 AUG. dixit: Si ad se revocat ab immoderatione,
si a peccato, ab errore, a miseria; quid opus erat
tanta mala animam pati per tantum tempus, donec
mundus finiatur: cum Deo, a quo eam dicitis missam,
noceri nihil possit?
</p>
          <p>
            <pb n="0130"/>FORT. dixit: Quid ergo dicturus sum?</p>
        </div3>
<div3>
          <head>37.</head>
          <p>
 AUG. dixit: Et ego novi non te habere quid dicas,
et me cum vos audirem in hac quaestione nunquam
invenisse quod dicerem; et inde fuisse admonitum
divinitus ut illum errorem relinquerem, et ad
fidem catholicam me converterem, vel potius revocarem,
ipsius indulgentia qui me huic fallaciae semper
inhaerere non sivit. Sed si confiteris te non habere
quod respondeas; omnibus audientibus et recognoscentibus,
quoniam fideles sunt, catholicam fidem, si
permittunt et volunt, exponam.
</p>
          <p>FORT. dixit: Sine praejudicio professionis meae dixerim:
illa quae a te opponuntur cum retractavero meis
cum majoribus, si minus responderint interrogationi
huic meae, quae similiter a te nunc mihi offertur; erit
in mea contemplatione (quia et ego animam meam
cupio certa fide liberari) venire ad hujus rei inquisitionem,
quae a te mihi offertur, et ostensurum te
polliceris.</p>
<p>AUG. dixit: Deo gratias.

</p>
        </div3>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De praedestinatione sanctorum</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 44</title>
           <idno>AugHip.DePrSa</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De praedestinatione sanctorum</head>

<p>In quo praedestinationis et gratiae veritas propugnatur contra Semipelagianos, homines videlicet a Pelagiana haeres
omnino nequaquam recedentes, dum salutis initium ac fidei ex nobis ipsis esse volunt, ut hoc tanquam merito praecedente
caetera bona dono Dei consequantur. Ostendit Augustinus, donum Dei esse, non solum incrementum, sed ipsum quoque
initium fidei. Hac de re se aliter sensisse aliquando, et in opusculis ante suum episcopatum scriptis errasse non diffitetur,
velut in illa quam objectant, Expositione propositionum ex Epistola ad Romanos. At postea convictum se indicat hoc praecipue
testimonio, <hi>Quid autem habes quod non accepisti?</hi> quod testimonium de ipsa etiam fide accipiendum probat. Fidem
inter alia numerandam esse opera, quibus Dei gratiam praeveniri negat Apostolus, cum dicit, <hi>Non ex operibus.</hi> Gratia duritiam
cordis aufferri; et ad Christum venire omnes qui a Patre docentur ut veniant: quos autem docet, misericordia
docere; et quos non docet, judicio non docere. Locum ex ipsius Epistola 102, quaest. 2, de tempore christianae religionis,
qui a Semipelagianis allegatur, posse recte salva gratiae ac praedestinationis doctrina explicari. Docet quid inter gratiam
intersit et praedestinationem. Porro praedestinatione Deum ea praescivisse quae fuerat ipse facturus. Praedestinationis adversarios,
qui ad incertum voluntatis Dei deduci se nolle dicuntur, miratur malle seipsos infirmitati suae, quam firmitati
promissionis Dei committere. Eosdem hac auctoritate, <hi>Si credideris, salvus eris,</hi> abuti commonstrat. Gratiae ac praedestinationis
veritatem relucere in parvulis qui salvantur, nullis suis meritis discreti a caeteris qui pereunt. Non enim inter eos
discerni ex praescientia meritorum, quae si diutius viverent fuerant habituri. Ab adversariis illud injuria tanquam non
canonicum testimonium respui, quod in eam rem attulit, <hi>Raptus est ne malitia,</hi> etc. Praeclarissimum exemplum praedestinationis
et gratiae esse ipsum Salvatorem, in quo homo, ut a Verbo Patri coaeterno in unitatem personae assumptus Salvator
et Filius Dei unigenitus esset, nullis praecedentibus vel operum vel fidei meritis comparavit, Praedestinatos vocari
certa quadam electorum propria vocatione; atque ante mundi constitutionem electos esse, non quia credituri praesciebantur
et futuri sancti, sed ut tales essent per ipsam electionem gratiae, etc.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 Dixisse quidem Apostolum
<pb n="0959"/>scimus in Epistola ad Philippenses, <hi>Eadem scribere
vobis, mihi quidem non pigrum, vobis autem tutum
est <note>(Philipp. III, 1)</note>
            </hi>. Idem tamen scribens ad Galatas,
cum se satis apud eos egisse perspiceret, quod illis
per ministerium sermonis sui necessarium esse cernebat: <hi>De caetero,</hi> 
 inquit, <hi>laborem mihi nemo praestet;</hi> 
<pb n="0960"/>
vel, sicut in plerisque codicibus legitur, <hi>nemo mihi
molestus sit <note>(Galat. VI, 17)</note>
            </hi>. Ego autem quamvis me
moleste ferre confitear, quod divinis eloquiis quibus
Dei gratia praedicatur (quae omnino nulla est, si secundum
merita nostra datur), tam multis manifestisque
non ceditur: vestrum tamen studium fraternamque
dilectionem, filii charissimi Prosper et Hilari,
<pb n="0961"/>
qua eos qui tales sunt, ita non vultis errare, ut post
tot libros de hac re vel epistolas meas, adhuc me desideretis
hinc scribere, tantum amo, quantum non
possum dicere; et tantum me amare, quantum debeo,
non audeo dicere. Quapropter ecce rescribo vobis,
et licet jam non vobiscum, tamen etiam per vos
adhuc ago, quod me satis egisse credebam.</p>
          </div3>
<div3>
            <head>2.</head>
            <p>
 Consideratis enim litteris vestris videre mihi
videor eos fratres, pro quibus geritis piam curam, ne
teneant poeticam sententiam, qua dictum est,  « Spes
sibi quisque »  <note>(Virgil., Aeneid. lib. 11, vers. 309)</note>; et
in illud incurrant quod non poetice, sed prophetice
dictum est, <hi>Maledictus omnis qui spem habet in homine <note>(Jerem. XVII, 5)</note>
            </hi>,
eo modo esse tractandos, quo tractavit
Apostolus, quibus ait, <hi>Et si quid aliter sapitis,
hoc quoque vobis Deus revelabit.</hi> Adhuc quippe in quaestione
caligant de praedestinatione sanctorum: sed habent
unde, si quid aliter in ea sapiunt, hoc quoque
illis revelet Deus, si in eo ambulent in quod pervenerunt.
Propter quod Apostolus cum dixisset, <hi>Si quid
aliter sapitis, hoc quoque vobis Deus revelabit: Verumtamen,</hi> 
inquit, <hi>in quod pervenimus, in eo ambulemus <note>(Philipp. III, 15, 16)</note>
            </hi>.
Pervenerunt autem isti fratres
nostri, pro quibus sollicita est pia charitas vestra,
ut credant cum Ecclesia Christi, peccato primi hominis
obnoxium nasci genus humanum, nec ab isto
malo nisi per justitiam secundi hominis aliquem liberari.
Pervenerunt etiam, ut praeveniri voluntates hominum
Dei gratia fateantur, atque ad nullum opus
bonum vel incipiendum vel perficiendum sibi quemquam
sufficere posse consentiant. Retenta ergo ista
in quae pervenerunt, plurimum eos a Pelagianorum
errore discernunt. Proinde, si in eis ambulent et
orent eum qui dat intellectum, si quid de praedestinatione
aliter sapiunt, ipse illis hoc quoque revelabit:
tamen etiam nos impendamus eis dilectionis affectum
ministeriumque sermonis, sicut donat ille
quem rogavimus, ut in his litteris ea quae illis essent
apta et utilia diceremus. Unde enim scimus ne forte
Deus noster id per hanc nostram velit efficere servitutem,
qua eis in Christi libera charitate servimus?
</p>
          </div3>
        </div2>

<div2>
          <head>CAPUT II.</head>
<div3>
            <head>3.</head>
            <p>
 Prius itaque fidem qua christiani
sumus, donum Dei esse debemus ostendere: si tamen
diligentius id facere possumus, quam in voluminibus
tot tantisque jam fecimus. Sed nunc eis respondendum
esse video, qui divina testimonia, quae de hac
re adhibuimus, ad hoc dicunt valere, ut noverimus
ex nobis quidem nos habere ipsam fidem, sed incrementum
ejus ex Deo: tanquam fides non ab ipso donetur
nobis, sed ab ipso tantum augeatur in nobis,
eo merito, quo coepit a nobis. Non ergo receditur ab
ea sententia, quam Pelagius ipse in episcopali judicio
Palaestino, sicut eadem Gesta testantur, damnare
<pb n="0962"/>
compulsus est,  « Gratiam Dei secundum merita nostra
dari; »  si non pertinet ad Dei gratiam quod
credere coepimus, sed illud potius quod propter hoc
nobis additur, ut plenius perfectiusque credamus:
ac per hoc, initium fidei nostrae priores damus Deo,
ut retribuatur nobis et supplementum ejus; et si quid
aliud fideliter poscimus.</p>
          </div3>
<div3>
            <head>4.</head>
            <p>
 Sed contra haec cur non potius audimus: <hi>Quis
prior dedit ei, et retribuetur illi? quoniam ex ipso, et
per ipsum, et in ipso sunt omnia <note>(Rom. XI, 35, 36)</note>
            </hi>?
Et ipsum igitur initium fidei nostrae, ex quo, nisi ex
ipso est? Neque enim hoc excepto ex ipso sunt caetera:
sed <hi>ex ipso, et per ipsum, et in ipso sunt omnia.</hi> 
Quis autem dicat eum qui jam coepit credere, ab illo
in quem credidit nihil mereri? Unde fit ut jam merenti
caetera dicantur addi retributione divina; ac per
hoc gratiam Dei secundum merita nostra dari: quod
objectum sibi Pelagius, ne damnaretur, ipse damnavit.
Quisquis igitur hanc damnabilem vult ex omni
parte vitare sententiam, veraciter intelligat dictum,
quod Apostolus ait: <hi>Vobis donatum est pro Christo,
non solum ut credatis in eum, verum etiam ut patiamini
pro eo <note>(Philipp. I, 29)</note>
            </hi>. Utrumque ostendit Dei donum,
quia utrumque dixit esse donatum. Nec ait,
Ut plenius et perfectius credatis in eum; sed, <hi>ut credatis
in eum.</hi> Nec se ipsum misericordiam consecutum
dixit, ut fidelior, sed ut fidelis esset <note>(I Cor. VII, 25)</note>.
quia sciebat non se initium fidei suae priorem dedisse
Deo, et retributum sibi ab illo ejus augmentum;
sed ab eo se factum fidelem, a quo et apostolus factus
est. Nam scripta sunt etiam fidei ejus initia <note>(Act.
IX)</note>, suntque ecclesiastica celebri lectione notissima.
Aversus quippe a fide quam vastabat, eique vehementer
adversus, repente est ad illam gratia potentiore
conversus; convertente illo cui hoc ipsum
facturo per prophetam dictum est, <hi>Tu convertens vivificabis
nos <note>(Psal. LXXXIV, 7)</note>
            </hi>: ut non solum ex nolente
fieret volens credere; verum etiam ex persecutore
persecutionem in ejus fidei, quam persequebatur,
defensione pateretur. Donatum quippe illi erat a
Christo, non solum ut crederet in eum, verum etiam
ut pateretur pro eo.</p>
          </div3>
<div3>
            <head>5.</head>
            <p>
 Et ideo commendans istam gratiam, quae non
datur secundum aliqua merita, sed efficit omnia bona
merita: <hi>Non quia idonei sumus,</hi> inquit, <hi>cogitare aliquid
quasi ex nobismetipsis, sed sufficientia nostra ex
Deo est <note>(II Cor. III, 5)</note>
            </hi>. Attendant hic, et verba ista
perpendant, qui putant ex nobis esse fidei coeptum,
et ex Deo esse fidei supplementum. Quis enim non
videat, prius esse cogitare quam credere? Nullus
quippe credit aliquid, nisi prius cogitaverit esse credendum.
<pb n="0963"/>
Quamvis enim raptim, quamvis celerrime
credendi voluntatem quaedam cogitationes antevolent,
moxque illa ita sequatur, ut quasi conjunctissima
comitetur; necesse est tamen ut omnia quae
creduntur, praeveniente cogitatione credantur. Quanquam
et ipsum credere, nihil aliud est, quam cum
assensione cogitare. Non enim omnis qui cogitat, credit;
cum ideo cogitent plerique, ne credant: sed
cogitat omnis qui credit, et credendo cogitat, et cogitando
credit. Quod ergo pertinet ad religionem
atque pietatem (de qua loquebatur Apostolus), si non
sumus idonei cogitare aliquid quasi ex nobismetipsis,
sed sufficientia nostra ex Deo est; profecto non sumus
idonei credere aliquid quasi ex nobismetipsis, quod
sine cogitatione non possumus, sed sufficientia nostra
qua credere incipiamus, ex Deo est. Quocirca, sicut
nemo sibi sufficit ad incipiendum vel perficiendum
quodcumque opus bonum; quod jam isti fratres, sicut
vestra scripta indicant <note>(In Epistola Hilarii, n. 2,
supra, col. 953-954)</note>, verum esse consentiunt; unde
in omni opere bono et incipiendo et perficiendo sufficientia
nostra ex Deo est: ita nemo sibi sufficit vel
ad incipiendam vel ad perficiendam fidem, sed sufficientia
nostra ex Deo est: quoniam fides si non cogitetur,
nulla est; et non sumus idonei cogitare aliquid
quasi ex nobismetipsis, sed sufficientia nostra ex Deo
est.</p>
          </div3>
<div3>
            <head>6.</head>
            <p>
 Cavendum est, fratres dilecti a Deo, ne homo se
extollat adversus Deum, cum se dicit facere quod
promisit Deus. Nonne fides gentium promissa est
Abrahae, et ille dans gloriam Deo, plenissime credidit
quoniam quod promisit, potens est et facere <note>(Rom.
IV, 20, 21)</note>? Ipse igitur fidem gentium facit, qui potens
est facere quod promisit. Porro, si operatur Deus
fidem nostram, miro modo agens in cordibus nostris
ut credamus; numquid metuendum est ne totum facere
non possit, et ideo homo sibi primas ejus vindicat
partes, ut novissimas ab illo accipere mereatur?
Videte si aliud agitur isto modo, nisi ut gratia Dei
secundum merita nostra detur quolibet modo, ac sic
gratia jam non sit gratia. Redditur namque hoc pacto
debita, non donatur gratis: debetur enim credenti, ut
a Domino ipsa fides ejus augeatur, et sit merces fidei
coeptae fides aucta; nec attenditur, cum hoc dicitur,
non secundum gratiam, sed secundum debitum istam
mercedem credentibus imputari. Cur autem non totum
tribuatur homini, ut qui sibi potuit instituere
quod non habebat, ipse quod instituit augeat, omnino
non video: nisi quia resisti non potest divinis manifestissimis
testimoniis, quibus et fides, unde pietatis
exordium sumitur, donum Dei esse monstratur;
quale est illud, quod <hi>unicuique Deus partitus est mensuram
fidei <note>(Id. XII, 3)</note>
            </hi>; et illud, <hi>Pax fratribus et charitas
cum fide a Deo Patre et Domino Jesu Christo <note>(Ephes. VI, 23)</note>
            </hi>;
et caetera talia. Nolens ergo his tam
claris testimoniis repugnare, et tamen volens a se
<pb n="0964"/>
ipso sibi esse quod credit, quasi componit homo cum
Deo, ut partem fidei sibi vindicet, atque illi partem
relinquat: et quod est elatius, primam tollit ipse,
sequentem dat illi; et in eo quod dicit esse amborum,
priorem se facit, posteriorem Deum.
</p>
          </div3>
        </div2>

<div2>
          <head>CAPUT III.</head>
<div3>
            <head>7.</head>
            <p>
 Non sic pius atque humilis doctor
ille sapiebat: Cyprianum beatissimum loquor, qui
dixit,  « In nullo gloriandum, quando nostrum nihil
sit »  <note>(Ad Quirinum, lib. 3, cap. 4)</note>. Quod ut ostenderet,
adhibuit Apostolum testem dicentem, <hi>Quid autem
habes quod non accepisti? Si autem et accepisti, quid
gloriaris quasi non acceperis <note>(I Cor. IV, 7)</note>
            </hi>? Quo praecipue
testimonio etiam ipse convictus sum, cum similiter
errarem, putans fidem qua in Deum credimus,
non esse donum Dei, sed a nobis esse in nobis, et per
illam nos impetrari Dei dona quibus temperanter et
juste et pie vivamus in hoc saeculo. Neque enim fidem
putabam Dei gratia praeveniri, ut per illam nobis daretur
quod posceremus utiliter; nisi quia credere
non possemus, si non praecederet praeconium veritatis:
ut autem praedicato nobis Evangelio consentiremus,
nostrum esse proprium, et nobis ex nobis esse
arbitrabar. Quem meum errorem nonnulla opuscula
mea satis indicant, ante episcopatum meum scripta.
In quibus est illud quod commemorastis in litteris vestris <note>(In Epist. Hilarii, n. 3, supra, col. 955-956)</note>,
ubi est
expositio quarumdam propositionum ex Epistola quae
est ad Romanos. Denique, cum mea cuncta opuscula
retractarem, eamque retractionem stilo prosequerer,
cujus operis jam duos absolveram libros, antequam
scripta vestra prolixiora sumpsissem, cum ad
hunc librum retractandum in primo volumine pervenissem,
sic inde locutus sum:  « Item disputans, » 
inquam,  « quid elegerit Deus in nondum nato, cui
dixit serviturum esse majorem; et quid in eodem
majore similiter nondum nato reprobaverit: de quibus
propter hoc commemoratur, quamvis longe
postea prolatum, propheticum testimonium, <hi>Jacob
dilexi, Esau autem odio habui <note>(Rom. IX, 13; Malach.
I, 3)</note>
            </hi>; ad hoc perduxi ratiocinationem, ut dicerem:
Non ergo elegit Deus opera cujusquam in praescientia,
quae ipse daturus est; sed fidem elegit in praescientia,
ut quem sibi crediturum esse praescivit, ipsum elegerit,
cui Spiritum sanctum daret, ut bona operando,
etiam aeternam vitam consequeretur. Nondum diligentius
quaesiveram, nec adhuc inveneram, qualis sit
electio gratiae; de qua idem dicit apostolus, <hi>Reliquiae
per electionem gratiae salvae factae sunt <note>(Rom. XI, 5)</note>
            </hi>:
quae utique non est gratia, si eam merita ulla praecedant:
ne jam quod datur, non secundum gratiam,
sed secundum debitum, reddatur potius meritis, quam
donetur. Proinde quod continuo dixi, Dicit enim idem
apostolus, <hi>Idem Deus qui operatur omnia in omnibus <note>(I Cor. XII, 6)</note>
            </hi>;
nusquam autem dictum est, Deus credit
omnia in omnibus: ac deinde subjunxi, Quod ergo
credimus, nostrum est; quod autem bonum operamur,
illius est qui credentibus dat Spiritum sanctum;
<pb n="0965"/>
profecto non dicerem, si jam scirem etiam ipsam
fidem inter Dei munera reperiri, quae dantur in eodem
Spiritu. Utrumque ergo nostrum est propter arbitrium
voluntatis, et utrumque tamen datum est per
Spiritum fidei et charitatis. Neque enim sola charitas,
sed, sicut scriptum est, <hi>Charitas cum fide a Deo
Patre et Domino Jesu Christo <note>(Ephes. VI, 23)</note>
            </hi>. Et quod
paulo post dixi, Nostrum est enim credere et velle;
illius autem, dare credentibus et volentibus facultatem
bene operandi per Spiritum sanctum, per quem
charitas diffunditur in cordibus nostris, verum est
quidem, sed eadem regula; et utrumque ipsius est,
quia ipse praeparat voluntatem; et utrumque nostrum,
quia non fit nisi volentibus nobis. Ac per hoc quod
etiam postea dixi, Quia neque velle possumus, nisi
vocemur: et cum post vocationem voluerimus, non
sufficit voluntas nostra, et cursus noster, nisi Deus et
vires currentibus praebeat, et perducat quo vocat; ac
deinde subjunxi, Manifestum est ergo, non volentis
neque currentis, sed miserentis Dei esse <note>(Rom. IX,
16)</note> quod bene operamur: omnino verissimum est.
Sed parum de ipsa vocatione disserui, quae fit secundum
propositum Dei: non enim omnium qui vocantur
talis est, sed tantum electorum. Itaque quod paulo
post dixi, Sicut enim in his quos elegit Deus. non
opera, sed fides inchoat meritum, ut per munus Dei
bene operentur; sic in his quos damnat, infidelitas
et impietas inchoat poenae meritum, ut per ipsam poenam
etiam male operentur; verissime dixi, sed fidei
meritum etiam ipsum esse donum Dei, nec putavi
quaerendum esse, nec dixi. Et alio loco: Cujus enim
miseretur, inquam, facit eum bene operari; et quem
obdurat <note>(Ibid., 18)</note>, relinquit eum et male operetur:
sed et illa misericordia praecedenti merito fidei tribuitur,
et ista obduratio praecedenti iniquitati. Quod
quidem verum est; sed adhuc quaerendum erat, utrum
et meritum fidei de misericordia Dei veniat; id est,
utrum ista misericordia ideo tantummodo fiat in homine,
quia fidelis est, an etiam facta fuerit, ut fidelis
esset. Legimus enim dicente Apostolo, <hi>Misericordiam
consecutus sum, ut fidelis essem <note>(I Cor. VII, 25)</note>
            </hi>: non
ait, quia fidelis eram. Fideli ergo datur quidem, sed
data est etiam ut esset fidelis. Rectissime itaque alio
loco in eodem libro dixi, Quoniam si non ex operibus,
sed misericordia Dei et vocamur ut credamus,
et credentibus praestatur ut bene operemur, non est
gentibus ista invidenda misericordia, quamvis minus
ibi diligenter de illa, quae per Dei propositum fit,
vocatione tractaverim »  <note>(Retract. lib. 1, cap. 23, n. 3, 4)</note>.
</p>
          </div3>
        </div2>

<div2>
          <head>CAPUT IV.</head>
<div3>
            <head>8.</head>
            <p>
 Videtis certe quid tunc de fide
atque operibus sentiebam, quamvis de commendanda
gratia Dei laborarem: in qua sententia istos fratres
nostros esse nunc video; quia non sicut legere libros
meos, ita etiam in eis curaverunt proficere mecum.
<pb n="0966"/>
Nam si curassent, invenissent istam quaestionem secundum
veritatem divinarum Scripturarum solutam
in primo libro duorum, quos ad beatae memoriae
Simplicianum scripsi episcopum Mediolanensis Ecclesiae,
sancti Ambrosii successorem, in ipso exordio
episcopatus mei. Nisi forte non eos noverunt: quod
si ita est, facite ut noverint. De hoc primo duorum
illorum libro in secundo Retractationum primum locutus
sum; qui sermo meus ita se habet:  « Librorum, » 
inquam,  « quos elaboravi episcopus, primi
duo sunt ad Simplicianum Ecclesiae Mediolanensis
antistitem, qui beatissimo successit Ambrosio, de
diversis quaestionibus, quarum duas ex Epistola Pauli
apostoli ad Romanos in primum librum contuli. Harum
prior est de eo quod scriptum est, <hi>Quid ergo
dicemus? Lex peccatum est? Absit;</hi> usque ad illud ubi
ait, <hi>Quis me liberabit de corpore mortis hujus? Gratia
Dei per Jesum Christum Dominum nostrum <note>(Rom. VII,
7-25)</note>
            </hi>. In qua illa Apostoli verba, <hi>Lex spiritualis est,
ego autem carnalis sum <note>(Ibid., 14)</note>
            </hi>: et caetera, quibus
caro contra spiritum confligere ostenditur, eo
modo exposui, tanquam homo describatur adhuc sub
lege, nondum sub gratia constitutus. Longe enim
postea, etiam spiritualis hominis (et hoc probabilius)
esse posse illa verba cognovi. Posterior in hoc libero
quaestio est ab eo loco ubi ait, <hi>Non solum autem, sed
et Rebecca ex uno concubitu habens Isaac patris nostri:</hi> 
usque ad illud ubi ait, <hi>Nisi Dominus Sabaoth reliquisset
nobis semen, sicut Sodoma facti essemus, et sicut
Gomorrha similes fuissemus <note>(Id. IX, 10-29)</note>
            </hi>. In cujus
quaestionis solutione laboratum est quidem pro libro
arbitrio voluntatis humanae; sed vicit Dei gratia: nec
nisi ad illud potuit perveniri, ut liquidissima veritate
dixisse intelligatur Apostolus, <hi>Quis enim te discernit?
Quid autem habes quod non accepisti? Si autem accepisti,
quid gloriaris quasi non acceperis <note>(I Cor. IV, 7)</note>
            </hi>?
Quod volens etiam martyr Cyprianus ostendere, hoc
totum ipso titulo definivit, dicens: In nullo gloriandum,
quando nostrum nihil sit »  <note>(Retract. lib. 2, cap. 1,
n. 1)</note>. Ecce quare dixi superius, hoc apostolico
praecipue testimonio etiam me ipsum fuisse convictum:
cum de hac re aliter saperem; quam mihi
Deus in hac quaestione solvenda, cum ad episcopum
Simplicianum, sicut dixi, scriberem, revelavit.
Hoc igitur Apostoli testimonium, ubi ad reprimendam
hominis inflationem dixit, <hi>Quid enim habes quod non
accepisti?</hi> non sinit quemquam fidelium dicere, Habeo
fidem quam non accepi. Reprimitur omnino his
apostolicis verbis tota hujus responsionis elatio. Sed
ne hoc quidem potest dici: Quamvis non habeam
perfectam fidem, habeo tamen ejus initium, quo in
Christum primitus credidi. Quia et hic respondetur: <hi>Quid autem habes quod non accepisti? Si autem et accepisti,
quid gloriaris quasi non acceperis 
 <note>(I Cor. IV, 7)</note>
            </hi>?
</p>
          </div3>
        </div2>

<div2>
          <head>CAPUT V.</head>
<div3>
            <head>9.</head>
            <p>
 Illud vero quod putant,  « de hac
<pb n="0967"/>fide ideo non posse dici, <hi>Quid enim habes quod non
accepisti?</hi> quia in eadem natura remansit, licet vitiata,
quae prius sana ac perfecta donata sit <note>(In Epistola
Hilarii, n. 4, supra, col. 955-956)</note>: nihil ad id quod
volunt valere intelligitur, si cur hoc Apostolus dixerit
cogitetur. Agebat enim, ne quisquam gloriaretur in
homine; quoniam dissensiones exortae fuerant inter
Corinthios christianos, ita ut unusquisque diceret, <hi>Ego quidem sum Pauli; alius autem, Ego Apollo;
alius vero, Ego Cephae:</hi> 
 et inde ventum est, ut diceret, <hi>Stulta mundi elegit Deus, ut confundat sapientes;
et infirma mundi elegit Deus, ut confundat fortia;
et ignobilia mundi et contemptibilia elegit Deus, et ea
quae non sunt tanquam sint, ut quae sunt evacuet; ut
non glorietur coram Deo omnis caro.</hi> 
 Hic certe contra
humanam superbiam satis clara est Apostoli intentio,
ne in homine quisquam glorietur, ac per hoc nec in
se ipso. Denique cum dixisset, <hi>ut non glorietur coram
Deo omnis caro;</hi> ut ostenderet in quo debeat homo
gloriari, mox addidit, <hi>Ex ipso autem, vos estis in
Christo Jesu, qui factus est nobis sapientia a Deo et
justitia, et sanctificatio, et redemptio: ut, quemadmodum
scriptum est, Qui gloriatur, in Domino glorietur <note>(I Cor. I, 12, 27-31)</note>
            </hi>:
inde pervenit ista ejus intentio,
ut postea increpans dicat, <hi>Adhuc enim carnales
estis: cum enim sint inter vos aemulatio et contentio,
nonne carnales estis, et secundum hominem ambulatis?
Cum enim quis dicat, Ego quidem sum Pauli, alius autem,
Ego Apollo; nonne homines estis? Quid ergo est
Apollo? quid autem Paulus? Ministri per quos credidistis:
et unicuique sicut Dominus dedit. Ego plantavi,
Apollo rigavit; sed Deus incrementum dedit.
Itaque neque qui plantat est aliquid, neque qui rigat;
sed qui incrementum dat Deus.</hi> Videtisne nihil agere
Apostolum, nisi ut humilietur homo, et exaltetur
Deus solus? Quandoquidem in eis qui plantantur et
rigantur, nec ipsum plantatorem et rigatorem dicit
esse aliquid, sed qui incrementum dat, Deum:
quamvis et hoc ipsum quod ille plantat, hic rigat,
non ipsis, sed Domino tribuat, dicens: <hi>Unicuique
sicut Dominus dedit. Ego plantavi, Apollo rigavit.</hi> 
Hinc ergo in eadem intentione persistens, ad hoc venit
ut diceret, <hi>Itaque nemo glorietur in homine <note>(Id.
III, 2-7, 21)</note>
            </hi>. Jam enim dixerat, <hi>Qui gloriatur, in Domino
glorietur.</hi> Post haec et alia nonnulla quae his
connectuntur, ad hoc perducitur eadem ipsa ejus intentio,
ut dicat: <hi>Haec autem, fratres, transfiguravi in
me et Apollo propter vos; ut in nobis discatis, ne supra
quam scriptum est unus pro altero infletur adversus alterum.
Quis enim te discernit? Quid autem habes quod
non accepisti? Si autem et accepisti, quid gloriaris
quasi non acceperis <note>(Id. IV, 6, 7)</note>
            </hi>?</p>
          </div3>
<div3>
            <head>10.</head>
            <p>
 In hac Apostoli evidentissima intentione, qua
contra humanam superbiam loquitur, ne quisquam in
homine, sed in Domino glorietur, dona Dei naturalia
suspicari, sive ipsam totam perfectamque naturam,
qualis in prima conditione donata est, sive vitiatae
<pb n="0968"/>
naturae qualescumque reliquias, nimis, quantum existimo,
absurdum est. Numquid enim per haec dona
quae omnibus communia sunt hominibus, discernuntur
homines ab hominibus? Hic autem prius dixit, <hi>Quis enim te discernit?</hi> 
 et deinde addidit, <hi>Quid autem
habes quod non accepisti?</hi> Posset quippe dicere homo
inflatus adversus alterum, Discernit me fides mea,
justitia mea, vel si quid aliud. Talibus occurrens
cogitationibus bonus doctor, <hi>Quid autem habes,</hi> inquit, <hi>quod non accepisti?</hi> 
 A quo, nisi ab illo qui te
discernit ab alio, cui non donavit quod donavit tibi? <hi>Si autem et accepisti,</hi> 
 ait, <hi>quid gloriaris quasi non acceperis?</hi> 
Num, quaeso, agit aliud, nisi ut qui gloriatur,
in Domino glorietur? Nihil autem huic sensui
tam contrarium est, quam de suis meritis sic quemquam
gloriari, tanquam ipse sibi ea fecerit, non
gratia Dei: sed gratia quae bonos discernit a malis,
non quae communis est bonis et malis. Sit ergo gratia
naturae attributa, qua sumus animantia rationalia,
discernimurque a pecoribus; sit etiam gratia naturae
attributa, qua in ipsis hominibus a deformibus pulchri,
vel ingeniosi discernuntur a tardis, ac si quid
ejusmodi est: sed non se ille, quem coercebat Apostolus,
adversus pecus inflabat, nec adversus hominem
alterum de aliquo naturali munere quod inesse
posset et pessimo; sed aliquod bonum quod pertineret
ad vitam bonam, sibi non Deo tribuens inflabatur,
quando audire meruit, <hi>Quis enim te discernit? Quid
autem habes quod non accepisti?</hi> Ut enim sit naturae,
fidem posse habere; numquid et habere? <hi>Non enim
omnium est fides <note>(II Thess. III, 2)</note>
            </hi>; cum fidem posse
habere sit omnium. Non autem ait Apostolus, Quid
autem potes habere, quod non acccepisti ut posses
habere; sed ait, <hi>Quid autem habes quod non accepisti?</hi> 
Proinde posse habere fidem, sicut posse habere charitatem,
naturae est hominum: habere autem fidem
quemadmodum habere charitatem, gratiae est fidelium.
Illa itaque natura, in qua nobis data est
possibilitas habendi fidem, non discernit ab homine
hominem: ipsa vero fides discernit ab infideli fidelem.
Ac per hoc, ubi dicitur, <hi>Quis enim te discernit?
Quid autem habes quod non accepisti?</hi> quisquis audet
dicere, Habeo ex me ipso fidem, non ergo accepi;
profecto contradicit huic apertissimae veritati: non
quia credere vel non credere non est in arbitrio
voluntatis humanae, sed in electis praeparatur voluntas
a Domino <note>(Prov. VIII, sec. LXX)</note>. Ideo ad ipsam
quoque fidem, quae in voluntate est, pertinet, <hi>Quis
enim te discernit? Quid autem habes quod non accepisti?</hi> 
</p>
          </div3>
        </div2>

<div2>
          <head>CAPUT VI.</head>
<div3>
            <head>11.</head>
            <p>
 « Multi audiunt verbum veritatis:
sed alii credunt, alii contradicunt. Volunt ergo
isti credere, nolunt autem illi. »  Quis hoc ignoret?
quis hoc neget? Sed cum aliis praeparetur, aliis non
praeparetur voluntas a Domino; discernendum est
<pb n="0969"/>
utique quid veniat de misericordia ejus, quid de
judicio. <hi>Quod quaerebat Israel,</hi> ait Apostolus, <hi>hoc non
est consecutus: electio autem consecuta est: caeteri vero
excaecati sunt, sicut scriptum est, Dedit illis Deus spiritum
compunctionis, oculos ut non videant, et aures
ut non audiant, usque in hodiernum diem. Et David
dicit, Fiat mensa eorum in laqueum et in retributionem
et in scandalum illis: obscurentur oculi eorum ne videant,
et dorsum eorum semper incurva.</hi> Ecce misericordia
et judicium: misericordia in electionem quae
consecuta est justitiam Dei; judicium vero in caeteros
qui excaecati sunt: et tamen illi quia voluerunt,
crediderunt; illi quia noluerunt, non crediderunt.
Misericordia igitur et judicium in ipsis voluntatibus
facta sunt. Electio quippe ista gratiae est,
non utique meritorum. Superius enim dixerat, <hi>Sic
ergo et in hoc tempore, reliquiae per electionem gratiae
salvae factae sunt. Si autem gratia, jam non ex operibus;
alioquin gratia jam non est gratia <note>(Rom. XI, 5-10)</note>
            </hi>.
Gratis ergo consecuta est, quod consecuta est electio:
non praecessit eorum aliquid, quod priores darent,
et retribueretur illis: pro nihilo salvos fecit eos. Caeteris
autem qui excaecati sunt, sicut ibi non tacitum
est, in retributione factum est. <hi>Universae viae Domini
misericordia et veritas <note>(Psal. XXIV, 10)</note>
            </hi>. <hi>Investigabiles</hi> 
sunt autem <hi>viae ejus <note>(Rom. XI, 33)</note>
            </hi>. Investigabiles igitur
sunt, et misericordia qua gratis liberat, et veritas
qua juste judicat.
</p>
          </div3>
        </div2>

<div2>
          <head>CAPUT VII.</head>
<div3>
            <head>12.</head>
            <p>
 Sed forsitan dicant,  « Ab
operibus fidem distinguit Apostolus: gratiam vero
non ex operibus esse dicit; non autem dicit quod
non sit ex fide. »  Ita vero est: sed ipsam quoque fidem
opus Dei dicit esse Jesus, et hanc ut operemur
jubet. Dixerunt enim ad cum Judaei: <hi>Quid faciemus, ut
operemur opus Dei</hi>? <hi>Respondit Jesus et dixit illis: Hoc
est opus Dei, ut credatis in eum quem misit ille <note>(Joan.
VI, 28, 29)</note>
            </hi>. Sic ergo distinguit Apostolus ab operibus
fidem, quemadmodum in duobus regnis Hebraeorum
distinguitur Judas ab Israel, cum et ipse Judas sit
Israel. Ex fide autem ideo dicit justificari hominem,
non ex operibus <note>(Galat. II, 16)</note>, quia ipsa prima datur,
ex qua impetrentur caetera, quae proprie opera
nuncupantur, in quibus juste vivitur. Nam dicit etiam
ipse, <hi>Gratia salvi estis facti per fidem, et hoc non ex
vobis, sed Dei donum est:</hi> id est, et quod dixi <hi>per fidem,</hi> 
non ex vobis, sed Dei donum est etiam fides. <hi>Non ex operibus,</hi> 
 inquit, <hi>ne forte quis extollatur <note>(Ephes.
II, 8, 9)</note>
            </hi>. Solet enim dici, Ideo credere meruit, quia
vir bonus erat et antequam crederet. Quod de Cornelio
<pb n="0970"/>
dici potest, cujus acceptae sunt eleemosynae et
exauditae orationes antequam credidisset in Christum <note>(Act. X, 4)</note>:
nec tamen sine aliqua fide donabat et orabat.
Nam quomodo invocabat, in quem non crediderat <note>(Rom. X, 14)</note>?
Sed si posset sine fide Christi esse
salvus, non ad eum aedificandum mitteretur architectus
apostolus Petrus: quamvis <hi>nisi Dominus aedificaverit
domum, in vanum laboraverunt aedificantes eam <note>(Psal. CXXVI, 1)</note>
            </hi>.
Et dicitur nobis,  « Fides est a nobis,
caetera a Domino ad opera justitiae pertinentia: » 
quasi ad aedificium non pertineat fides; quasi ad
aedificium, inquam, non pertineat fundamentum. Quod
si in primis et maxime pertinet, in vanum laborat
praedicando aedificans fidem, nisi eam Dominus miserando
intus aedificet. Quidquid igitur et antequam in
Christum crederet, et cum crederet, et cum credidisset,
bene operatus est Cornelius, totum Deo dandum
est, ne forte quis extollatur.
</p>
          </div3>
        </div2>

<div2>
          <head>CAPUT VIII.</head>
<div3>
            <head>13.</head>
            <p>
 Proinde ipse unus Magister
et Dominus, cum dixisset quae supra memoravi, <hi>Hoc
est opus Dei, ut credatis in eum quem misit ille:</hi> in eodem
ipso sermone suo paulo post ait, <hi>Dixi vobis, quia
et vidistis me, et non credidistis. Omne quod dat mihi
Pater, ad me veniet.</hi> Quid est, <hi>ad me veniet,</hi> nisi, Credet
in me? Sed ut fiat, Pater dat. Item paulo post: <hi>Nolite,</hi> 
 inquit, <hi>murmurare invicem: nemo potest venire ad
me, nisi Pater qui misit me, traxerit eum: et ego eum
resuscitabo in novissimo die. Est scriptum in Prophetis,
Et erunt omnes docibiles Dei. Omnis qui audivit a Patre
et didicit, venit ad me <note>(Joan. VI, 29, 36, 37, 43-45)</note>
            </hi>. Quid
est, <hi>Omnis qui audivit a Patre et didicit, venit ad me;</hi> 
nisi, Nullus est qui audiat a Patre et discat, et non
veniat ad me? Si enim omnis qui audivit a Patre et
didicit, venit; profecto omnis qui non venit, non audivit
a Patre, nec didicit: nam si audisset et didicisset,
veniret. Neque enim ullus audivit et didicit, et
non venit: sed <hi>omnis,</hi> ut ait Veritas, <hi>qui audivit a
Patre et didicit, venit.</hi> Valde remota est a sensibus
carnis haec schola, in qua Pater auditur et docet, ut
veniatur ad Filium. Ibi est et ipse Filius, quia ipse est
Verbum ejus, per quod sic docet; nec agit hoc cum carnis
aure, sed cordis. Simul ibi est et Spiritus Patris et
Filii; neque enim ipse non docet, aut separatim docet:
inseparabilia quippe didicimus esse opera Trinitatis. Et
ipse est utique Spiritus sanctus, de quo Apostolus dicit, <hi>Habentes autem eumdem Spiritum fidei 
 <note>(II Cor. IV, 13)</note>
            </hi>.
Sed ideo Patri hoc potissimum est attributum, quia
de ipso est genitus Unigenitus, et de ipso procedit
Spiritus sanctus: unde longum est enucleatius disputare;
et de Trinitate, quae Deus est, laborem nostrum
in quindecim libris ad vos jam existimo pervenisse.
Valde, inquam, remota est a sensibus carnis haec
schola, in qua Deus auditur et docet. Multos venire
videmus ad Filium, quia multos credere videmus in
Christum: sed ubi et quomodo a Patre audierint hoc
<pb n="0971"/>
et didicerint, non videmus. Nimium gratia ista secreta
est: gratiam vero esse quis ambigat? Haec itaque
gratia, quae occulte humanis cordibus divina largitate
tribuitur, a nullo duro corde respuitur. Ideo
quippe tribuitur, ut cordis duritia primitus auferatur.
Quando ergo Pater intus auditur et docet, ut veniatur
ad Filium, aufert cor lapideum, et dat cor carneum,
sicut propheta praedicante promisit <note>(Ezech.
XI, 19)</note>. Sic quippe facit filios promissionis, et vasa
misericordiae quae praeparavit in gloriam.</p>
          </div3>
<div3>
            <head>14.</head>
            <p>
 Cur ergo non omnes docet, ut veniant ad
Christum; nisi quia omnes quos docet, misericordia
docet; quos autem non docet, judicio
non docet? Quoniam <hi>cujus vult miseretur, et quem
vult obdurat:</hi> sed miseretur, bona tribuens; obdurat,
digna retribuens. Aut si et ista, ut quidam
distinguere maluerunt, verba sunt ejus cui Apostolus
ait, <hi>Dicis itaque mihi:</hi> ut ipse dixisse accipiatur, <hi>Ergo cujus vult miseretur, et quem vult obdurat;</hi> 
 et
quae sequuntur, id est, <hi>Quid adhuc conqueritur? nam
voluntati ejus quis resistit?</hi> numquid responsum est ab
Apostolo, O homo, falsum est quod dixisti? Non:
sed responsum est, <hi>O homo, tu quis es qui respondeas
Deo? Numquid dicit figmentum ei qui se finxit, Quare
sic me fecisti? Annon habet potestatem figulus luti ex
eadem massa,</hi> et sequentia, quae optime nostis. Et tamen
secundum quemdam modum, omnes Pater docet
venire ad suum Filium. Non enim frustra scriptum
est in Prophetis, <hi>Et erunt omnes docibiles Dei.</hi> 
Quod testimonium cum praemisisset, tunc subdidit, <hi>Omnis qui audivit a Patre et didicit, venit ad me.</hi> 
 Sicut
ergo integre loquimur, cum de aliquo litterarum
magistro, qui in civitate solus est, dicimus, Omnes
iste hic litteras docet; non quia omnes discunt, sed
quia nemo nisi ab illo discit, quicumque ibi litteras
discit: ita recte dicimus, Omnes Deus docet venire ad
Christum, non quia omnes veniunt, sed quia nemo
aliter venit. Cur autem non omnes doceat, aperuit
Apostolus, quantum aperiendum judicavit: quia <hi>volens
ostendere iram, et demonstrare potentiam suam,
attulit in multa patientia vasa irae quae perfecta sunt in
perditionem, et ut notas faciat divitias gloriae suae in
vasa misericordiae, quae praeparavit in gloriam <note>(Rom.
IX, 18-23)</note>
            </hi>. Hinc est quod <hi>verbum crucis pereuntibus
stultitia est; his autem qui salvi fiunt, virtus Dei est <note>(I Cor. I, 18)</note>
            </hi>.
Hos omnes docet venire au Christum
Deus; hos enim omnes vult salvos fieri, et in agnitionem
veritatis venire <note>(I Tim. II, 4)</note>. Nam si et illos
quibus stultitia est verbum crucis, ut ad Christum venirent,
docere voluisset, procul dubio venirent et
ipsi. Non enim fallit aut fallitur qui ait, <hi>Omnis qui
audivit a Patre et didicit, venit ad me.</hi> Absit ergo ut
quisquam non veniat, qui a Patre audivit et didicit.</p>
          </div3>
<div3>
            <head>15.</head>
            <p>
 « Quare, »  inquiunt,  « non omnes docet? »  Si
dixerimus quia nolunt discere quos non docet; respondebitur
nobis, Et ubi est quod ei dicitur, <hi>Deus,
tu convertens vivificabis nos <note>(Psal. LXXXIV, 7)</note>
            </hi>? Aut si
<pb n="0972"/>
non facit volentes ex nolentibus Deus, utquid orat
Ecclesia secundum praeceptum Domini pro persecutoribus
suis <note>(Matth. V, 44)</note>? Nam sic etiam voluit intelligi
sanctus Cyprianus ( <hi>De Oratione Dominica</hi> )
quod dicimus, <hi>Fiat voluntas tua sicut in coelo et in
terra <note>(Matth. VI, 10)</note>
            </hi>: hoc est, sicut in eis qui jam
crediderunt, et tanquam coelum sunt; ita et in eis qui
non credunt, et ob hoc adhuc terra sunt. Quid ergo
oramus pro nolentibus credere, nisi ut Deus in illis
operetur et velle <note>(Philipp. II, 13)</note>? De Judaeis certe
Apostolus ait: <hi>Fratres, bona voluntas quidem cordis
mei, et deprecatio ad Deum pro illis fit in salutem <note>(Rom. X, 1)</note>
            </hi>.
Orat pro non credentibus, quid, nisi ut
credant? Non enim aliter consequuntur salutem. Si
ergo fides orantium Dei praevenit gratiam; numquid
eorum fides, pro quibus oratur ut credant, Dei praevenit
gratiam? Quandoquidem hoc pro eis oratur, ut
non credentibus, id est fidem non habentibus, fides
ipsa donetur. Cum igitur Evangelium praedicatur,
quidam credunt, quidam non credunt: sed qui credunt
praedicatore forinsecus insonante, intus a Patre
audiunt atque discunt; qui autem non credunt, foris
audiunt, intus non audiunt neque discunt: hoc est,
illis datur ut credant, illis non datur. Quia <hi>nemo,</hi> inquit, <hi>venit ad me, nisi Pater qui misit me, traxerit eum.</hi> 
Quod apertius postea dicitur. Nam post aliquantum
cum de carne sua manducanda et bibendo sanguine
suo loqueretur, et dicerent quidam etiam discipulo
rum ejus, <hi>Durus est hic sermo, quis potest eum audire?
Sciens Jesus apud semetipsum, quia murmurarent de
hoc discipuli ejus, dixit eis: Hoc vos scandalizat?</hi> Et
paulo post: <hi>Verba,</hi> inquit, <hi>quae ego locutus sum vobis,
spiritus et vita sunt: sed sunt quidam ex vobis qui non
credunt.</hi> Et mox Evangelista, <hi>Sciebat enim,</hi> inquit, <hi>ab
initio Jesus qui essent credentes, et quis traditurus esset
eum, et dicebat: Propterea dixi vobis, Quia nemo potest
venire ad me, nisi fuerit ei datum a Patre meo <note>(Joan. VI, 44-66)</note>
            </hi>.
Ergo trahi a Patre ad Christum, et
audire ac discere a Patre ut veniat ad Christum, nihil
aliud est, quam donum accipere a Patre, quo credat
in Christum. Neque enim audientes Evangelium a
non audientibus, sed credentes a non credentibus discernebat
qui dicebat, <hi>Nemo venit ad me, nisi fuerit ei
datum a Patre meo.</hi> </p>
          </div3>
<div3>
            <head>16.</head>
            <p>
 Fides igitur, et inchoata, et perfecta, donum
Dei est: et hoc donum quibusdam dari, quibusdam
non dari, omino non dubitet, qui non vult manifestissimis
sacris Litteris repugnare. Cur autem non
omnibus detur, fidelem movere non debet, qui credit
ex uno omnes isse in condemnationem, sine dubitatione
justissimam: ita ut nulla Dei esset justa reprehensio,
etiamsi nullus inde liberaretur. Unde constat
magnam esse gratiam, quod plurimi liberantur,
et quid sibi deberetur, in eis qui non liberantur
agnoscunt: ut qui gloriatur, non in suis meritis,
quae paria videt esse damnatis, sed in Domino glorietur.
Cur autem istum potius quam illum liberet,
<pb n="0973"/>
inscrutabilia sunt judicia ejus et investigabiles viae
ejus <note>(Rom. XI, 33)</note>. Melius enim et hic audimus aut
dicimus, <hi>O homo, tu quis es qui respondeas Deo <note>(Rom.
IX, 20)</note>
            </hi>? quam dicere audemus, quasi noverimus,
quod occultum esse voluit, qui tamen aliquid injustum
velle non potuit.
</p>
          </div3>
        </div2>

<div2>
          <head>CAPUT IX.</head>
<div3>
            <head>17.</head>
            <p>
 Illud autem quod in opusculo
meo quodam contra Porphyrium sub titulo, de Tempore
Christianae religionis, me dixisse recolitis; ita
dixi, ut hanc diligentiorem et operosiorem disputationem
de Gratia praeterirem, non sane omissa significatione,
quod eam loco illo explicare noluissem,
quae posset alias vel ab aliis explicari. Nam ita locutus
sum inter caetera, respondens propositae quaestioni,
Cur Christus post tam longa tempora venerit:
 « Proinde, »  inquam,  « cum Christo non objiciant,
quod ejus doctrinam non omnes sequuntur (sentiunt
enim et ipsi nequaquam hoc recte objici posse, vel
sapientiae philosophorum, vel etiam numini deorum
suorum); quid respondebunt si excepta illa altitudine
sapientiae et scientiae Dei, ubi fortassis aliud divinum
consilium longe secretius latet, sine praejudicio etiam
aliarum forte causarum, quae a prudentibus vestigari
queunt, hoc solum eis brevitatis gratia in hujus quaestionis
disputatione dicamus, tunc voluisse hominibus
apparere Christum, et apud eos praedicari doctrinam
suam, quando sciebat, et ubi sciebat esse qui in eum
fuerant credituri? His enim temporibus et his locis,
quibus Evangelium ejus non est praedicatum, tales
omnes in ejus praedicatione futuros esse praesciebat,
quales, non quidem omnes, sed tamen multi in ejus
corporali praesentia fuerunt, qui in eum nec suscitatis
ab eo mortuis, credere voluerunt; quales etiam nunc
multos videmus, cum tanta manifestatione de illo
compleantur praeconia Prophetarum, nolle adhuc credere,
et malle humana astutia resistere, quam tam
clarae atque perspicuae, tamque sublimi et sublimiter
diffamatae divinae cedere auctoritati, quamdiu parvus
et infirmus est intellectus hominis, divinae accedere
veritati. Quid ergo mirum, si tam infidelibus plenum
orbem terrarum Christus prioribus saeculis noverat,
ut eis apparere vel praedicari merito nollet,
quos nec verbis, nec miraculis suis credituros esse
praesciebat? Neque enim incredibile est, tales fuisse
tunc omnes, quales ab ejus adventu usque ad hoc
tempus tam multos fuisse atque esse miramur. Et
tamen ab initio generis humani, alias ocultius, alias
evidentius, sicut congruere temporibus divinitus
visum est, nec prophetari destitit, nec qui in eum
crederent defuerunt, et ab Adam usque ad Moysen,
<pb n="0974"/>
et in ipso populo Israel, quae speciali quodam mysterio
gens prophetica fuit; et in aliis gentibus antequam
venisset in carne. Cum enim nonnulli commemorantur
in sanctis Hebraicis libris, jam ex tempore
Abrahae, nec de stirpe carnis ejus, nec ex populo
Israel, nec ex adventitia societate in populo Israel,
qui tamen hujus sacramenti participes fuerunt; cur
non credamus etiam in caeteris hac atque illac gentibus
alias alios fuisse, quamvis eos commemoratos
in eisdem auctoritatibus non legamus? Ita salus
religionis hujus, per quam solam veram salus vera
veraciterque promittitur, nulli unquam defuit qui
dignus fuit; et cui defuit, dignus non fuit. Et ab
exordio propagationis humanae usque in finem, quibusdam
ad praemium, quibusdam ad judicium praedicatur.
Ac per hoc et quibus omnino annuntiata
non est, non credituri praesciebantur; et quibus non
credituris tamen annuntiata est, in illorum exemplum
demonstrantur: quibus autem credituris annuntiatur,
hi regno coelorum et sanctorum angelorum societati
praeparantur »  <note>(Epist. 102, nn. 14, 15)</note>.</p>
          </div3>
<div3>
            <head>18.</head>
            <p>
 Cernitisne, me sine praejudicio latentis consilii
Dei aliarumque causarum, hoc de praescientia Christi
dicere voluisse, quod convincendae Paganorum infidelitati,
qui hanc objecerant quaestionem, sufficere videretur?
Quid enim est verius, quam praescisse Christum,
qui et quando et quibus locis in eum fuerant
credituri? Sed utrum praedicato sibi Christo a se
ipsis habituri essent fidem, an Deo donante sumpturi,
id est, utrum tantummodo eos praescierit, an
etiam praedestinaverit Deus, quaerere atque disserere
tunc necessarium non putavi. Proinde quod dixi,
 « Tunc voluisse hominibus apparere Christum, et
apud eos praedicari doctrinam suam, quando sciebat
et ubi sciebat esse qui in eum fuerant credituri: » 
potest etiam sic dici, Tunc voluisse hominibus apparere
Christum, et apud eos praedicari doctrinam
suam, quando sciebat et ubi sciebat esse qui electi
fuerant in ipso ante mundi constitutionem <note>(Ephes.
I, 4)</note>. Sed quoniam si ita diceretur, lectorem faceret
intentum ad ea requirenda, quae nunc ex admonitione
Pelagiani erroris necesse est copiosius et laboriosius
disputari; visum mihi est, quod tunc satis
erat, breviter esse dicendum, excepta, ut dixi, altitudine
sapientiae et scientiae Dei, et sine praejudicio
aliarum causarum de quibus non tunc, sed alias
opportunius disputandum putavi.
</p>
          </div3>
        </div2>

<div2>
          <head>CAPUT X.</head>
<div3>
            <head>19.</head>
            <p>
 Item quod dixi,  « Salutem religionis
hujus nulli unquam defuisse qui dignus fuit,
et dignum non fuisse cui defuit; »  si discutiatur et
quaeratur unde quisque sit dignus, non desunt qui
dicant, voluntate humana: nos autem dicimus, gratia
vel praedestinatione divina. Inter gratiam porro
et praedestinationem hoc tantum interest, quod praedestinatio
est gratiae praeparatio, gratia vero jam
ipsa donatio. Quod itaque ait Apostolus, <hi>Non ex operibus,
ne forte quis extollatur: ipsius enim sumus
<pb n="0975"/>
figmentum, creati in Christo Jesu in operibus bonis;</hi> 
gratia est: quod autem sequitur, <hi>quae praeparavit
Deus, ut in illis ambulemus <note>(Ephes. II, 9, 10)</note>
            </hi>; praedestinatio
est, quae sine praescientia non potest esse:
potest autem esse sine praedestinatione praescientia.
Praedestinatione quippe Deus ea praescivit, quae fuerat
ipse facturus: unde dictum est, <hi>Fecit quae futura
sunt <note>(Isai. XLV, sec. LXX)</note>
            </hi>. Praescire autem potens
est etiam quae ipse non facit; sicut quaecumque peccata:
quia etsi sunt quaedam, quae ita peccata sunt,
ut poenae sint etiam peccatorum, unde dictum est, <hi>Tradidit illos Deus in reprobam mentem, ut faciant
quae non conveniunt 
 <note>(Rom. I, 28)</note>
            </hi>; non ibi peccatum
Dei est, sed judicium. Quocirca praedestinatio Dei
quae in bono est, gratiae est, ut dixi, praeparatio: gratia
vero est ipsius praedestinationis effectus. Quando
ergo promisit Deus Abrahae in semine ejus fidem
gentium, dicens, <hi>Patrem multarum gentium posui te;</hi> 
unde dicit Apostolus, <hi>Ideo ex fide, ut secundum gratiam
firma sit promissio omni semini <note>(Gen. XVII, 4, 5)</note>
            </hi>:
non de nostrae voluntatis potestate, sed de sua praedestinatione
promisit. Promisit enim quod ipse facturus
fuerat, non quod homines. Quia etsi faciunt
homines bona quae pertinent ad colendum Deum;
ipse facit ut illi faciant quae praecepit, non illi faciunt
ut ipse faciat quod promisit: alioquin ut Dei promissa
compleantur, non in Dei, sed in hominum est
potestate, et quod a Domino promissum est, ab ipsis
redditur Abrahae. Non autem sic credidit Abraham,
sed <hi>credidit dans gloriam Deo, quoniam quae promisit,
potens est et facere <note>(Rom. IV, 16-21)</note>
            </hi>: non ait, Praedicere;
non ait, Praescire; nam et aliena facta potest
praedicere atque praescire: sed ait, <hi>potens est et facere;</hi> 
ac per hoc facta, non aliena, sed sua.</p>
          </div3>
<div3>
            <head>20.</head>
            <p>
 An forte opera bona gentium Deus promisit
Abrahae in semine ipsius, ut hoc promitteret quod
ipse facit; non autem promisit fidem gentium, quam
sibi homines faciunt; sed ut promitteret quod ipse
facit, illam praescivit homines esse facturos? Non
quidem loquitur sic Apostolus; filios quippe promisit
Deus Abrahae, qui fidei ejus vestigia sectarentur:
quod apertissime dicit. Sed si opera gentium promisit,
non fidem; profecto quoniam non sunt bona opera
nisi ex fide <note>( <hi>Justus</hi> enim <hi>ex fide vivit [Habac. II, 4]</hi>;
et, <hi>Omne quod non est ex fide, peccatum est [Rom.
XIV, 23]</hi>; et, <hi>Sine fide impossibile est placere [Hebr.
XI, 6]</hi> )</note>, nihilominus ut impleat quod promisit Deus,
in hominum est potestate. Nisi enim homo faciat
quod Deo non donante ad hominem pertinet, non faciet
ipse quod donet: hoc est, nisi habeat homo
fidem ex semetipso, non implet Deus quod promisit,
ut opera justitiae dentur ex Deo. Ac per hoc, ut promissa
sua Deus possit implere, non est in Dei, sed
<pb n="0976"/>
in hominis potestate. Quod si veritas et pietas non
credere vetat; credamus cum Abraham, quoniam
quae promisit, potens est et facere. Promisit autem
filios Abrahae; quod esse non possunt, si non habeant
fidem: ergo ipse donat et fidem.
</p>
          </div3>
        </div2>

<div2>
          <head>CAPUT XI.</head>
<div3>
            <head>21.</head>
            <p>
 Sane cum Apostolus dicat, <hi>Ideo ex fide, ut secundum gratiam firma sit promissio;</hi> 
miror homines infirmitati suae se malle committere,
quam firmitati promissionis Dei. « Sed incerta est
mihi, »  inquit,  « de me ipso voluntas Dei. »  Quid
ergo? tuane tibi voluntas de te ipso certa est, nec
times, <hi>Qui videtur stare, videat ne cadat <note>(I Cor. X,
12)</note>
            </hi>? Cum igitur utraque incerta sit, cur non homo
firmiori quam infirmiori fidem suam, spem, charitatemque
committit?</p>
          </div3>
<div3>
            <head>22.</head>
            <p>
 « Sed cum dicitur, »  inquiunt,  « <hi>Si credideris,
salvus eris <note>(Rom. X, 9)</note>
            </hi>; unum horum exigitur, alterum
offertur. Quod exigitur, in hominis; quod offertur,
in Dei est potestate »  <note>(Supra, in Epistola Hilarii,
n. 2, col. 947-448)</note>. Cur non utrumque in Dei, et quod
jubet, et quod offert? Rogatur enim ut det quod
jubet: rogant credentes, ut sibi augeatur fides; rogant
pro non credentibus, ut eis donetur fides: et
in suis igitur incrementis, et in suis initiis Dei donum
est fides. Sic autem dicitur, <hi>Si credideris, salvus
eris;</hi> quemadmodum dicitur, <hi>Si Spiritu facta carnis
mortificaveritis, vivetis.</hi> Nam et hic ex his duobus
unum exigitur, alterum offertur. <hi>Si Spiritu,</hi> inquit, <hi>facta carnis mortificaveritis, vivetis:</hi> 
 ut ergo spiritu
facta carnis mortificemus, exigitur; ut autem vivamus,
offertur. Num igitur placet ut facta carnis mortificare
non donum Dei esse dicamus; neque id donum
Dei esse fateamur, quoniam exigi audimus a
nobis praemio vitae, si hoc fecerimus, oblato? Absit
ut hoc placeat participibus et defensoribus gratiae.
Pelagianorum est error iste damnabilis: quorum
mox Apostolus ora obstruxit, adjungens, <hi>Quotquot
enim Spiritu Dei aguntur, hi filii sunt Dei <note>(Rom. VIII,
13, 14)</note>
            </hi>; ne facta mortificare nos carnis, non per Dei,
sed per nostrum spiritum crederemus. De quo Dei
Spiritu etiam ibi loquebatur, ubi ait: <hi>Omnia autem
haec operatur unus atque idem Spiritus, dividens propria
unicuique prout vult <note>(I Cor. XII, 11)</note>
            </hi>. Inter quae
omnia, sicut scitis, nominavit et fidem. Sicut ergo
quamvis donum Dei sit, facta carnis mortificare;
exigitur tamen a nobis proposito praemio vitae: ita
donum Dei est et fides, quamvis et ipsa cum dicitur, <hi>Si credideris, salvus eris;</hi> 
 proposito praemio salutis exigatur
a nobis. Ideo enim haec et nobis praecipiuntur,
et dona Dei esse monstrantur; ut intelligatur quod
et nos ea facimus, et Deus facit ut illa faciamus, sicut
per prophetam Ezechielem apertissime dicit. Quid
enim apertius, quam ubi dicit, <hi>Ego faciam ut faciatis <note>(Ezech. XXXVI, 27)</note>
            </hi>?
Locum ipsum Scripturae
<pb n="0977"/>
attendite, et videbitis illa Deum promittere facturum
se ut faciant, quae jubet ut fiant. Non sane ibi tacet
merita eorum, sed mala; quibus se ostendit reddere
pro malis bona, hoc ipso quo eos facit habere deinceps
opera bona, cum ipse facit ut faciant divina
mandata.
</p>
          </div3>
        </div2>

<div2>
          <head>CAPUT XII.</head>
<div3>
            <head>23.</head>
            <p>
 Sed omnis haec ratio, qua defendimus
gratiam Dei per Jesum Christum Dominum
nostrum, vere esse gratiam, id est, non secundum
merita nostra dari, quamvis evidentissime divinorum
eloquiorum testimoniis asseratur; tamen apud eos,
qui nisi aliquid sibi assignent, quod priores dent ut
retribuatur eis ab omni studio pietatis reprimi se
putant, laborat aliquantum in aetate majorum jam
utentium voluntatis arbitrio: sed ubi venitur ad parvulos,
et ad ipsum Mediatorem Dei et hominum, hominem
Christum Jesum <note>(I Tim. II, 5)</note>, omnis deficit
praecedentium gratiam Dei humanorum assertio meritorum:
quia nec illi ullis bonis praecedentibus meritis
discernuntur a caeteris, ut pertineant ad liberatorem
hominum; nec ille ullis humanis praecedentibus
meritis, cum et ipse sit homo, liberator factus est
hominum.</p>
          </div3>
<div3>
            <head>24.</head>
            <p>
 Quis enim audiat, quod dicuntur parvuli pro
suis futuris meritis in ipsa infantili aetate baptizati
exire de hac vita; et ideo alii non baptizati in eadem
aetate mori, quia et ipsorum praescita sunt merita
futura, sed mala; non eorum vitam bonam vel malam
Deo remunerante vel damnante, sed nullam <note>(Supra
in Epistola Prosperi, n. 5, col. 951-952)</note>? Apostolus
quidem limitem fixit, quem transgredi non debeat
hominis, ut mitius loquar, incauta suspicio. Ait
enim, <hi>Omnes astabimus ante tribunal Christi, ut referat
unusquisque secundum ea quae per corpus gessit,
sive bonum, sive malum <note>(II Cor. V, 10)</note>
            </hi>: <hi>gessit,</hi> inquit;
non adjunxit, Vel gesturus fuit. Sed unde hoc talibus
viris in mentem venerit nescio, ut futura quae non
sunt futura, puniantur, aut honorentur merita parvulorum.
Cur autem dictum est, secundum ea qua
per corpus gessit hominem judicandum, cum gerantur
multa solo animo, non per corpus, nec per ullum
corporis membrum; et plerumque tam magna, ut talibus
cogitationibus poena justissima debeatur: sicuti
est, ut alia taceam, quod <hi>dixit insipiens in corde suo,
Non est Deus <note>(Psal. XIII, 1)</note>
            </hi>? Quid est ergo, <hi>secundum
ea quae per corpus gessit;</hi> nisi, Secundum ea quae
gessit eo tempore quo in corpore fuit, ut <hi>per corpus</hi> 
intelligamus, Per corporis tempus? Post corpus autem
nemo erit in corpore, nisi resurrectione novissima;
non ad ulla merita comparanda, sed ad recipienda
pro bonis meritis praemia, pro malis luenda
supplicia. Hoc autem medio tempore inter depositionem
<pb n="0978"/>
et receptionem corporis, secundum ea quae
gesserunt per corporis tempus, sive cruciantur
animae, sive requiescunt. Ad quod tempus corporis
pertinet etiam quod Pelagiani negant, sed Christi Ecclesia
confitetur, originale peccatum: quo sive soluto
per Dei gratiam, sive per Dei judicium non soluto,
cum moriuntur infantes, aut merito regenerationis
transeunt ex malis ad bona, aut merito originis
transeunt ex malis ad mala. Hoc catholica fides novit:
in hoc etiam nonnulli haeretici sine ulla contradictione
consentiunt. Judicari autem quemquam non
secundum merita quae habuit quamdiu fuit in corpore,
sed secundum merita quae fuerat habiturus si diutius
vixisset in corpore, unde opinari potuerint homines,
quorum ingenia non esse contemptibilia vestrae indicant
litterae, mirans et stupens reperire non possum:
nec credere auderem, nisi vobis non credere non
auderem. Sed spero adfuturum Deum, ut commoniti
cito videant, ea quae dicuntur futura fuisse peccata,
si per Dei judicium in non baptizatis possunt
jure puniri, etiam per Dei gratiam baptizatis posse
dimitti. Quicumque enim dicit, puniri tantum posse
Deo judicante futura peccata, dimitti autem Deo miserante
non posse, cogitare debet quantam Deo faciat
gratiaeque ejus injuriam; quasi futurum peccatum
praenosci possit, nec possit ingosci. Quod si absurdum
est; magis ergo futuris, si diu viverent, peccatoribus,
cum in parva aetate moriuntur, lavacro
quo peccata diluuntur, debuit subvenire.
</p>
          </div3>
        </div2>

<div2>
          <head>CAPUT XIII.</head>
<div3>
            <head>25.</head>
            <p>
 Quod si forsitan dicunt, poenitentibus
peccata dimitti; et ideo istos non baptizari
in parvula aetate morientes, quia praesciti sunt poenitentiam,
si viverent, non acturi; eos autem qui
baptizantur, et parvuli de corporibus exeunt, Deum
praescisse acturos poenitentiam fuisse, si viverent:
attendant et videant, si ita est, non jam in parvulis
sine Baptismate morientibus peccata originalia vindicari,
sed sua cujusque futura si viveret: itemque
baptizatis non originalia dilui, sed sua futura si viverent;
quoniam non possent nisi in majore aetate peccare: 
sed alios acturos poenitentiam, alios non acturos
fuisse praevisos; ideo alios baptizatos, allos sine
baptismo exisse de hac vita. Hoc si auderent Pelagiani,
non jam laborarent negando originale peccatum,
quaerere parvulis extra regnum Dei nescio cujus suae
felicitatis locum: maxime quando convincuntur non
eos habere posse vitam aeternam, quia non manducaverunt
carnem nec biberunt sanguinem Christi <note>(Joan.
VI, 54)</note>; et quia in eis, qui nullum habent omnino peccatum,
falsus est Baptismus qui in remissionem traditur
peccatorum. Dicerent enim prorsus nullum
esse originale peccatum, sed pro suis futuris, si viverent,
meritis vel baptizari vel non baptizari eos qui de
corpore solvuntur infantes; et pro suis futuris meritis
<pb n="0979"/>
eos vel accipere vel non accipere corpus et sanguinem
Christi, sine quo vitam prorsus habere non possunt:
et in veram remissionem peccatorum baptizari,
quamvis nullum ex Adam traherent; quoniam remittuntur
eis peccata, de quibus illos Deus poenitentiam
praescivit acturos. Ita facillime agerent atque obtinerent
causam suam, qua negant esse originale peccatum,
et gratiam Dei non dari nisi secundum merita
nostra contendunt. Sed quia hominum futura, quae
non sunt futura, procul dubio nulla sunt merita, et
hoc videre facillimum est: ideo nec Pelagiani hoc dicere
potuerunt; et multo magis nec isti dicere debuerunt.
Dici enim non potest quam moleste feram,
quod viderunt Pelagiani esse falsissimum et absurdissimum,
hoc non vidisse istos, qui nobiscum errorem
illorum haereticorum catholica auctoritate condemnant.
</p>
          </div3>
        </div2>

<div2>
          <head>CAPUT XIV.</head>
<div3>
            <head>26.</head>
            <p>
 Scripsit librum de Mortalitate
Cyprianus, multis ac pene omnibus qui ecclesiasticas
litteras amant, laudabiliter notum: in quo propterea
dicit non solum non esse fidelibus inutilem mortem,
verum etiam utilem reperiri, quoniam peccandi periculis
hominem subtrahit, et in non peccandi securitate
constituit. Sed quid prodest, si etiam futura,
quae commissa non sunt, peccata puniuntur? Agit
tamen ille copiosissime atque optime, peccandi pericula
nec deesse in ista vita, nec superesse post illam.
Ubi et ilud testimonium ponit de libro Sapientiae, <hi>Raptus est, ne malitia mutaret intellectum ejus.</hi> 
 Quod
a me quoque positum, fratres istos ita respuisse
dixistis, tanquam non de libro canonico adhibitum:
quasi et excepta hujus libri attestatione res ipsa non
clara, sit, quam voluimus hinc doceri. Quis enim audeat
negare christianus, justum, si morte praeoccupatus
fuerit, in refrigerio futurum <note>(Sap. IV, 11, 7)</note>?
Quilibet hoc dixerit, quis homo sanae fidei resistendum
putabit? Item si dixerit, justum, si a sua justitia
recesserit, in qua diu vixit, et in ea fuerit impietate
defunctus, in qua, non dico unum annum, sed unum
diem vixerit, in poenas iniquis debitas hinc iturum,
nihil sibi sua praeterita justitia profutura <note>(Ezech.
XVIII, 24)</note>: huic perspicuae veritati quis fidelium contradicet?
Porro, si quaeratur a nobis utrum si tunc
esset mortuus, quando erat justus, poenas esset inventurus,
an requiem; numquid requiem respondere
dubitabimus? Haec est tota causa cur dictum
est, a quocumque sit dictum, <hi>Raptus est, ne malitia
mutaret intellectum ejus.</hi> Dictum est enim secundum
pericula vitae hujus, non secundum praescientiam Dei,
qui hoc praescivit quod futurum erat, non quod futurum
non erat: id est, quod ei mortem immaturam
fuerat largiturus, ut tentationum subtraheretur incerto;
non quod peccaturus esset, qui mansurus in
tentatione non esset. De hac quippe vita legitur in
libro Job, <hi>Numquid non tentatio est vita humana super
terram <note>(Job VII, 1, sec. LXX)</note>
            </hi>? Sed quare aliis
concedatur, ut ex hujus vitae periculis dum justi sunt
<pb n="0980"/>
auferantur; alii vero justi donec a justitia cadant,
in eisdem periculis vita productiore teneantur; quis
cognovit sensum Domini <note>(Rom. XI, 34)</note>? Et tamen
hinc intelligi datur, etiam illis justis qui bonos piosque
mores usque ad senectutis maturitatem et diem
vitae hujus ultimum servant, non in suis meritis, sed
in Domino esse gloriandum: quoniam qui vitae brevitate
rapuit justum, ne malitia mutaret intellectum
ejus, ipse in quantacumque vitae longitudine custodit
justum, ne malitia mutet intellectum ejus. Cur autem
hic tenuerit casurum justum, quem priusquam caderet
hinc posset auferre, justissima omnino, sed
inscrutabilia sunt judicia ejus.</p>
          </div3>
<div3>
            <head>27.</head>
            <p>
 Quae cum ita sint, non debuit repudiari sententia
libri Sapientiae, qui meruit in Ecclesia Christi
de gradu lectorum Ecclesiae Christi tam longa annositate
recitari, et ab omnibus Christianis, ab episcopis
usque ad extremos laicos fideles, poenitentes, catechumenos,
cum veneratione divinae auctoritatis audiri.
Certe enim si de divinarum Scripturarum tractatoribus
qui fuerunt ante nos, proferrem defensionem
hujusce sententiae, quam nunc solito diligentius
atque copiosius contra novum Pelagianorum defendere
urgemur errorem; hoc est, gratiam Dei non secundum
merita nostra dari, et gratis dari cui datur;
quia neque volentis, neque currentis, sed miserentis
est Dei; justo autem judicio non dari cui non datur,
quia non est iniquitas apud Deum <note>(Id. IX, 16, 14)</note>:
si hujus ergo sententiae defensionem ex divinorum
eloquiorum nos praecedentibus catholicis tractatoribus
promerem; profecto hi fratres, pro quibus nunc
agimus, acquiescerent: hoc enim significastis litteris
vestris. Quid igitur opus est ut eorum scrutemur
opuscula, qui priusquam ista haeresis oriretur, non
habuerunt necessitatem in hac difficili ad solvendum
quaestione versari? quod procul dubio facerent, si
respondere talibus cogerentur. Unde factum est ut
de gratia Dei quid sentirent, breviter quibusdam
scriptorum suorum locis et transeunter attingerent:
immorarentur vero in eis quae adversus inimicos
Ecclesiae disputabant, et in exhortationibus ad quasque
virtutes, quibus Deo vivo et vero pro adipiscenda
vita aeterna et vera felicitate servitur. Frequentationibus
autem orationum simpliciter apparebat Dei
gratia quid valeret: non enim poscerentur de Deo
quae praecipit fieri, nisi ab illo donaretur ut fierent.</p>
          </div3>
<div3>
            <head>28.</head>
            <p>
 Sed qui sententiis tractatorum instrui volunt,
oportet ut istum librum Sapientiae, ubi legitur, <hi>Raptus
est, ne malitia mutaret intellectum ejus,</hi> omnibus
tractatoribus anteponant: quoniam sibi eum anteposuerunt
etiam temporibus proximi Apostolorum egregii
tractatores, qui eum testem adhibentes, nihil se
adhibere nisi divinum testimonium crediderunt. Et
certe beatissimum Cyprianum disputasse constat, ut
celerioris mortis beneficium commendaret, a peccatorum
periculis eripi eos qui hanc vitam finiunt in
qua peccari potest. In eodem libro ait inter caetera:
<pb n="0981"/> <hi>Cur non cum Christo futurus, et de Domini pollicitatione
securus, quod ad Christum voceris, amplecteris;
et quod diabolo-careas, gratularis?</hi> 
 Et alio loco: <hi>Pueri,</hi> 
inquit, <hi>periculum lubricae aetatis evadunt.</hi> Itemque alio <hi>Quid non,</hi> 
 inquit, <hi>properamus et currimus, ut patriam
nostram videre, ut parentes salutare possimus? Magnus
illic nos charorum numerus exspectat parentum, fratrum,
filiorum; frequens nos et copiosa turba desiderat,
jam de sua incolumitate secura, adhuc de nostra
salute sollicita.</hi> His atque hujusmodi doctor ille sententiis
in catholicae fidei luce clarissima, satis aperteque
testatur, usque ad hujus corporis depositionem
peccandi pericula tentationesque metuendas; deinceps
nulla talia quemquam esse passurum. Quod etsi non
testaretur, quando de hac re christianus qualiscumque
dubitaret? Quomodo igitur homini lapso, et in
eodem lapsu istam vitam misere finienti, atque in
poenas eunti talibus debitas; quomodo, inquam,
huic non plurimum summeque prodesset, si ex hoc
tentationum loco priusquam laberetur, morte raperetur.</p>
          </div3>
<div3>
            <head>29.</head>
            <p>
 Ac per hoc, si absit nimis inconsiderata contentio,
tota quaestio ista finita est de illo qui <hi>raptus
est, ne malitia mutaret intellectum ejus.</hi> Nec ideo liber
Sapientiae, qui tanta numerositate annorum legi meruit
in Ecclesia Christi, in quo et hoc legitur, pati
debet injuriam, quoniam resistit eis qui pro meritis
hominum falluntur, ut veniant contra Dei manifestissimam
gratiam: quae maxime apparet in parvulis;
quorum cum alii baptizati, alii non baptizati vitae
hujus terminum sumunt, satis indicant misericordiam
et judicium; misericordiam quidem gratuitam,
judicium debitum. Si enim judicarentur homines pro
meritis suae vitae, quae non habuerunt morte praeventi,
sed habituri essent, si viverent; nihil prodesset
ei qui raptus est, ne malitia mutaret intellectum
ejus; nihil prodesset eis qui lapsi moriuntur, si ante
morerentur: quod nullus dicere christianus audebit.
Quocirca non debent fratres nostri, qui nobiscum
pro catholica fide perniciem Pelagiani erroris impugnant,
huic Pelagianae in tantum favere opinioni,
qua opinantur gratiam Dei secundum merita nostra
dari; ut quod illi audere non possunt, sententiam
veram plane et antiquitus christianam, <hi>Raptus est, ne
malitia mutaret intellectum ejus,</hi> destruere moliantur;
et id astruere, quod, non dico crediturum, sed somniaturum
neminem putaremus, secundum ea scilicet
judicari quemque mortuorum, quae gesturus fuerat,
si tempore prolixiore vixisset. Ita quippe claret invictum
esse quod dicimus, gratiam Dei non secundum
merita nostra dari, ut huic veritati contradicentes
ingeniosi homines haec, ab omnium auribus
et cogitationibus abigenda, dicere cogerentur.
</p>
          </div3>
        </div2>

<div2>
          <head>CAPUT XV.</head>
<div3>
            <head>30.</head>
            <p>
 Est etiam praeclarissimum lumen
praedestinationis et gratiae, ipse Salvator, ipse
Mediator Dei et hominum homo Christus Jesus: qui
ut hoc esset, quibus tandem suis vel operum vel
fidei praecedentibus meritis natura humana quae in
illo est comparavit? Respondeatur quaeso: ille homo,
<pb n="0982"/>
ut a Verbo Patri coaeterno in unitatem personae assumptus,
Filius Dei unigenitus esset, unde hoc meruit?
Quod ejus bonum qualecumque praecessit?
Quid egit ante, quid credidit, quid petivit, ut ad
hanc ineffabilem excellentiam perveniret? Nonne faciente
ac suscipiente Verbo, ipse homo, ex quo esse
coepit, Filius Dei unicus esse coepit? Nonne Filium
Dei unicum femina illa gratia plena concepit? Nonne
de Spiritu sancto et virgine Maria Dei Filius unicus
natus est, non carnis cupidine, sed singulari Dei
munere? Numquid metuendum fuit, ne accedente
aetate homo ille libero peccaret arbitrio? Aut ideo
in illo non libera voluntas erat, ac non tanto magis
erat, quanto magis peccato servire non poterat?
Nempe ista omnia singulariter admiranda, et alia si
qua ejus propria verissime dici possunt, singulariter
in illo accepit humana, hoc est, nostra natura, nullis
suis praecedentibus meritis. Respondeat hic homo
Deo, si audet, et dicat, Cur non et ego? Et si audierit, <hi>O homo, tu qui es qui respondeas Deo 
 <note>(Rom.
IX, 20)</note>
            </hi>? nec sic cohibeat, sed augeat impudentiam,
et dicat, Quomodo audio, <hi>Tu qui es, o homo?</hi> Cum
sim quod audio, id est homo, quod est et ille de quo
ago, cur non sim quod et ille? At enim gratia ille
talis ac tantus est. Cur diversa est gratia, ubi natura
communis est? Certe non est acceptio personarum
apud Deum <note>(Coloss. III, 25)</note>. Quis, non dico christianus,
sed insanus haec dicat?</p>
          </div3>
<div3>
            <head>31.</head>
            <p>
 Appareat itaque nobis in nostro capite ipse
fons gratiae, unde secundum uniuscujusque mensuram
se per cuncta ejus membra diffundit. Ea gratia
fit ab initio fidei suae homo quicumque christianus,
qua gratia homo ille ab initio suo factus est Christus:
de ipso Spiritu et hic renatus, de quo est ille natus;
eodem Spiritu fit in nobis remissio peccatorum, quo
Spiritu factum est ut nullum haberet ille peccatum.
Haec se Deus esse facturum profecto praescivit. Ipsa
est igitur praedestinatio sanctorum, quae in Sancto
sanctorum maxime claruit: quam negare quis potest
recte intelligentium eloquia veritatis? Nam et ipsum
Dominum gloriae, in quantum homo factus est Dei
Filius, praedestinatum esse didicimus. Clamat Doctor
Gentium in capite Epistolarum suarum, <hi>Paulus
servus Jesu Christi, vocatus apostolus, segregatus in
Evangelium Dei, quod ante promiserat per Prophetas
suos in Scripturis sanctis de Filio suo, qui factus est
ei ex semine David secundum carnem, qui praedestinatus
est Filius Dei in virtute, secundum Spiritum sanctificationis
ex resurrectione mortuorum <note>(Rom. I, 1-4)</note>
            </hi>.
Praedestinatus est ergo Jesus, ut qui futurus erat secundum
carnem filius David, esset tamen in virtute
Filius Dei secundum Spiritum santificationis; quia
natus est de Spiritu sancto et virgine Maria. Ipsa est
illa ineffabiliter facta hominis a Deo Verbo susceptio
singularis, ut Filius Dei et filius hominis simul, filius
hominis propter susceptum hominem, et Filius Dei
<pb n="0983"/>
propter suscipientem unigenitum Deum veraciter et
proprie diceretur; ne non trinitas, sed quaternitas
crederetur. Praedestinata est ista naturae humanae
tanta et tam celsa et summa subvectio, ut quo attolleretur
altius, non haberet: sicut pro nobis ipsa divinitas
quo usque se deponeret humilius, non habuit,
quam suscepta natura hominis cum infirmitate carnis
usque ad mortem crucis. Sicut ergo praedestinatus
est ille unus, ut caput nostrum esset: ita multi praedestinati
sumus, ut membra ejus essemus. Humana
hic merita conticescant, quae perierunt per Adam:
et regnet quae regnat Dei gratia per Jesum Christum
Dominum nostrum, unicum Dei Filium, unum Dominum.
Quisquis in capite nostro praecedentia merita
singularis illius generationis invenerit, ipse in nobis
membris ejus praecedentia merita multiplicatae regenerationis
inquirat. Neque enim retributa est Christo
illa generatio, sed tributa, ut alienus ab omni obligatione
peccati, de Spiritu et Virgine nasceretur. Sic
et nobis ut ex aqua et Spiritu renasceremur, non retributum
est pro aliquo merito, sed gratis tributum:
et si nos ad lavacrum regenerationis fides duxit, non
ideo putare debemus, priores nos dedisse aliquid, ut
retribueretur nobis regeneratio salutaris; ille quippe
nos fecit credere in Christum, qui nobis fecit in quem
credimus Christum; ille facit in hominibus principium
fidei et perfectionem in Jesum, qui fecit hominem
principem fidei et perfectorem Jesum: sic enim
est appellatus, ut scitis, in Epistola quae est ad Hebraeos <note>(Hebr. XII, 2)</note>.
</p>
          </div3>
        </div2>

<div2>
          <head>CAPUT XVI.</head>
<div3>
            <head>32.</head>
            <p>
 Vocat enim Deus praedestinatos
multos filios suos, ut eos faciat membra praedestinati
unici Filii sui, non ea vocatione qua vocati
sunt et qui noluerunt venire ad nuptias <note>(Luc. XIV,
16-20)</note>; illa quippe vocatione et Judaei vocati sunt,
quibus Christus crucifixus scandalum est; et Gentes,
quibus crucifixus stultitia est: sed ea vocatione praedestinatos
vocat, quam distinxit Apostolus, dicens,
ipsis vocatis Judaeis et Graecis praedicare se Christum
Dei virtutem et Dei sapientiam. Sic enim ait, <hi>Ipsis
autem vocatis <note>(I Cor. I, 23, 24)</note>
            </hi>; ut illos ostenderet
non vocatos: sciens esse quamdam certam vocationem
eorum qui secundum propositum vocati sunt,
quos ante praescivit et praedestinavit conformes imaginis
Filii sui <note>(Rom. VIII, 28 et 29)</note>. Quam vocationem
significans, ait: <hi>Non ex operibus, sed ex vocante dictum
est ei, Quia major serviet minori <note>(Id. IX, 12, 13)</note>
            </hi>.
Numquid dixit, Non ex operibus, sed ex credente?
Prorsus etiam hoc abstulit homini, ut totum daret
Deo. Dixit ergo, <hi>sed ex vocante:</hi> non quacumque vocatione,
sed qua vocatione fit credens.</p>
          </div3>
<div3>
            <head>33.</head>
            <p>
 Hanc intuebatur etiam, cum diceret: <hi>Sine poenitentia
sunt dona et vocatio Dei.</hi> Nam et ibi quid agebatur
paulisper advertite. Cum enim dixisset, <hi>Nolo
enim vos ignorare, fratres, sacramentum hoc, ut non sitis
vobis sapientes: quia caecitas ex parte Israel facta
<pb n="0984"/>
est, donec plenitudo gentium intraret, et sic omnis Israel
salvus fieret; sicut scriptum est, Veniet ex Sion qui eripiat,
et avertat impietatem ab Jacob, et hoc illis a me
testamentum, cum abstulero peccata eorum:</hi> mox addidit
quod diligenter intelligendum est, <hi>Secundum Evangelium
quidem inimici propter vos, secundum electionem
autem dilecti propter patres <note>(Rom. XI, 25-29)</note>
            </hi>. Quid
est, <hi>Secundum Evangelium quidem inimici propter vos,</hi> 
nisi quod eorum inimicitia qua occiderunt Christum,
Evangelio, sicut videmus, sine dubitatione profecit?
Et hoc ostendit ex Dei dispositione venisse, qui bene
uti novit etiam malis: non ut ei prosint vasa irae,
sed ut ipso illis bene utente, prosint vasis misericordiae.
Quid enim apertius dici potuit, quam id quod
dictum est, <hi>Secundum Evangelium quidem inimici propter
vos?</hi> Est ergo in malorum potestate peccare:
ut autem peccando hoc vel hoc illa malitia faciant,
non est in eorum potestate, sed Dei dividentis tenebras
et ordinantis eas; ut hinc etiam quod faciunt
contra voluntatem Dei, non impleatur nisi voluntas
Dei. Legimus in Actibus Apostolorum, quod cum dimissi
a Judaeis Apostoli venissent ad suos, et indicassent
quanta eis sacerdotes et seniores dixerunt; levaverunt
illi vocem unanimes omnes ad Dominum,
et dixerunt: <hi>Domine, tu es qui fecisti coelum et terram,
et mare, et omnia quae in eis sunt, qui per os patris nostri
David, sancti pueri tui, dixisti, Quare fremuerunt
gentes, et populi meditati sunt inania; astiterunt reges
terrae, et principes convenerunt in unum, adversus Dominum
et adversus Christum ejus? Convenerunt enim
in veritate, in civitate ista, adversus sanctum puerum
tuum Jesum quem unxisti, Herodes et Pilatus et populus
Israel, facere quanta manus tua et consilium praedestinavit
fieri <note>(Act. IV, 24-28)</note>
            </hi>. Ecce quod dictum est, <hi>Secundum Evangelium quidem inimici propter vos.</hi> 
Tanta quippe ab inimicis Judaeis manus Dei et consilium
praedestinavit fieri, quanta necessaria fuerunt
Evangelio propter nos. Sed quid est quod sequitur, <hi>Secundum electionem autem dilecti propter patres?</hi> 
Numquid illi inimici, qui in suis inimicitiis perierunt,
et adversantes Christo de gente ipsa adhuc pereunt,
ipsi sunt electi atque dilecti? Absit: quis hoc vel
stultissimus dixerit? Sed utrumque licet inter se contrarium,
id est, inimici et dilecti, quamvis non in
eosdem homines, tamen in eamdem gentem convenit
Judaeorum, et ad idem carnale semen Israel, aliis
eorum ad claudicationem, aliis ad benedictionem
Israel ipsius pertinentibus. Hunc enim sensum apertius
superius explicavit, ubi ait, <hi>Quod quaerebat Israel,
hoc non est consecutus: electio autem consecuta est,
caeteri vero excaecati sunt <note>(Rom. XI, 7)</note>
            </hi>. In utrisque tamen
idem ipse Israel. Ubi ergo audimus, <hi>Israel non
est consecutus,</hi> vel, <hi>caeteri excaecati sunt;</hi> ibi intelligendi
sunt <hi>inimici propter nos:</hi> ubi vero audimus, <hi>Electio autem consecuta est;</hi> 
 ibi intelligendi sunt <hi>dilecti
propter patres:</hi> quibus patribus utique ista promissa
<pb n="0985"/>
sunt. <hi>Abrahae</hi> quippe <hi>dictae sunt promissiones et
semini ejus <note>(Galat. III, 16)</note>
            </hi>. Undeet in ista olea oleaster
inseritur Gentium. Jam porro electionem quam dicat,
quia secundum gratiam, non secundum debitum,
debet utique occurrere; quoniam <hi>reliquiae per
electionem gratiae factae sunt <note>(Rom. XI, 17, 5)</note>
            </hi>. Haec
electio consecuta est, caeteris excaecatis. Secundum hanc
electionem Israelitae dilecti propter patres. Non enim
vocatione illa vocati sunt, de qua dictum est, <hi>Multi
vocati <note>(Matth. XX, 16)</note>
            </hi>; sed illa qua vocantur electi.
Unde et hic poste aquam dixit, <hi>Secundum electionem
autem dilecti propter patres;</hi> continuo subjecit unde
agimus, <hi>Sine poenitentia enim sunt dona et vocatio
Dei:</hi> id est, sine mutatione stabiliter fixa sunt. Ad
hanc vocationem qui pertinent, omnes sunt docibiles
Dei: nec potest eorum quisquam dicere, Credidi ut
sic vocarer; praevenit eum quippe misericordia
Dei, quia sic est vocatus ut crederet. Omnes enim
docibiles Dei veniunt ad Filium: quoniam audierunt
et didicerunt a Patre per Filium, qui evidentissime
dicit, <hi>Omnis qui audivit a Patre et didicit, venit ad
me.</hi> Istorum autem nemo perit, quia omne quod dedit
ei Pater, non perdet ex eo quidquam <note>(Joan. VI,
45, 39)</note>. Quisquis ergo inde est, omnino non perit:
nec erat inde qui perit. Propter quod dictum est, <hi>Ex nobis exierunt, sed non erant ex nobis; nam si fuissent
ex nobis, mansissent utique nobiscum 
 <note>(I Joan.
II, 19)</note>
            </hi>.
</p>
          </div3>
        </div2>

<div2>
          <head>CAPUT XVII.</head>
<div3>
            <head>34.</head>
            <p>
 Intelligamus ergo vocationem
qua fiunt electi: non qui eliguntur quia crediderunt,
sed qui eliguntur ut credant. Hanc enim et Dominus
ipse satis aperit, ubi dicit: <hi>Non vos me elegistis, sed
ego elegi vos <note>(Joan. XV, 16)</note>
            </hi>. Nam si propterea electi
erant, quia crediderant; ipsi eum prius utique elegerant
credendo in eum, ut eligi mererentur. Aufert
autem hoc omnino, qui dicit, <hi>Non vos me elegistis,
sed ego vos elegi.</hi> Et ipsi quidem procul dubio elegerunt
eum, quando crediderunt in eum. Unde non ob
aliud dicit, <hi>Non vos me elegistis, sed ego vos elegi;</hi> nisi
quia non elegerunt eum ut eligeret eos, sed ut eligerent
eum elegit eos: quia misericordia ejus praevenit
eos <note>(Psal. LVIII, 11)</note> secundum gratiam, non secundum
debitum. Elegit ergo eos de mundo cum hic ageret
carnem, sed jam electos in se ipso ante mundi constitutionem.
Haec est immobilis veritas praedestinationis
et gratiae. Nam quid est quod ait Apostolus, <hi>Sicut elegit nos in ipso ante mundi constitutionem 
 <note>(Ephes.
I, 4)</note>
            </hi>? Quod profecto si propterea dictum est, quia
praescivit Deus credituros, non quia facturus fuerat
ipse credentes; contra istam praescientiam loquitur
Filius, dicens, <hi>Non vos me elegistis</hi>, <hi>sed ego vos elegi:</hi> 
<pb n="0986"/>
cum hoc potius praescierit Deus, quod ipsi eum fuerant
electuri, ut ab illo mererentur eligi. Electi sunt
itaque ante mundi constitutionem ea praedestinatione,
in qua Deus sua futura facta praescivit: electi sunt
autem de mundo ea vocatione, qua Deus id quod praedestinavit,
implevit. Quos enim praedestinavit, ipsos
et vocavit; illa scilicet vocatione secundum propositum:
non ergo alios, sed quos praedestinavit, ipsos
et vocavit: nec alios, sed quos ita vocavit, ipsos et
justificavit: nec alios, sed quos praedestinavit, vocavit,
justificavit, ipsos et glorificavit <note>(Rom. VIII, 30)</note>; illo
utique fine qui non habet finem. Elegit ergo Deus fideles,
sed ut sint, non quia jam erant. Apostolus Jacobus
dicit: <hi>Nonne Deus elegit pauperes in hoc mundo,
divites in fide, et haeredes regni, quod repromisit
Deus diligentibus se <note>(Jacobi II, 5)</note>
            </hi>? Eligendo ergo facit
divites in fide, sicut haeredes regni. Recte quippe in
eis hoc eligere dicitur, quod ut in eis faciat, eos eligit.
Rogo, quis audiat Dominum dicentem, <hi>Non vos
me elegistis, sed ego vos elegi;</hi> et audeat dicere, credere
homines ut eligantur, cum potius eligantur ut
credant, ne contra sententiam veritatis priores inveniantur
elegisse Christum, quibus dicit Christus, <hi>Non
vos me elegistis, sed ego vos elegi?</hi> 
</p>
          </div3>
        </div2>

<div2>
          <head>CAPUT XVIII.</head>
<div3>
            <head>35.</head>
            <p>
 Quis audiat Apostolum dicentem, <hi>Benedictus Deus et Pater Domini nostri Jesu
Christi, qui benedixit nos in omni benedictione spirituali,
in coelestibus in Christo: sicut elegit nos in ipso ante
mundi constitutionem, ut essemus sancti et immaculati
in conspectu ejus in charitate, praedestinans nos in adoptionem
filiorum per Jesum Christum in ipsum, secundum
placitum voluntatis suae, in qua gratificavit nos in
dilecto Filio suo; in quo habemus redemptionem per
sanguinem ipsius, remissionem peccatorum secundum
divitias gratiae ejus, quae abundavit in nos 
 in omni sapientia
et prudentia, ut ostenderet nobis mysterium voluntatis
suae, secundum bonam voluntatem suam, quam
proposuit in illo, in dispensatione plenitudinis temporum
instaurare omnia in Christo, quae in coelis sunt et
quae in terris in ipso: in quo etiam et sortem consecuti
sumus, praedestinati secundum propositum</hi>, <hi>qui universa
operatur secundum consilium voluntatis suae, ut
simus in laudem gloriae ejus <note>(Ephes. I, 3-12)</note>
            </hi>: quis,
inquam, haec audiat diligenter et intelligenter, et audeat
de hac, quam defendimus, tam clara veritate dubitare?
Elegit Deus in Christo ante constitutionem
mundi membra ejus: et quomodo eligeret eos qui
nondum erant, nisi praedestinando? Elegit ergo praedestinans
nos. Numquid eligeret impios et immundos?
Nam si quaestio proponatur, utrum hos eligat,
<pb n="0987"/>
an potius sanctos et immaculatos; quid horum respondeat
quis requirat, ac non statim ferat pro sanctis
immaculatisque sententiam?</p>
          </div3>
<div3>
            <head>36.</head>
            <p>
 « Praesciebat ergo » , ait Pelagianus,  « qui futuri
essent sancti et immaculati per liberae voluntatis
arbitrium: et ideo eos ante mundi constitutionem in
ipsa sua praescientia, qua tales futuros esse praescivit,
elegit. Elegit ergo, »  inquit,  « antequam essent, praedestinans
filios, quos futuros sanctos immaculatosque
praescivit: utique ipse non fecit, nec se facturum,
sed illos futuros esse praevidit. »  Intueamur ergo verba
Apostoli, atque videamus utrum propterea nos elegerit
ante mundi constitutionem, quia sancti et immaculati
futuri eramus, an ut essemus. <hi>Benedictus,</hi> 
inquit, <hi>Deus et Pater Domini nostri Jesu Christi, qui
nos benedixit in omni benedictione spirituali in coelestibus
in Christo: sicut elegit nos in ipso ante mundi constitutionem,
ut essemus sancti et immaculati.</hi> Non ergo quia futuri
eramus, sed <hi>ut essemus.</hi> Nempe certum est, nempe
manifestum est: ideo quippe tales eramus futuri, quia
elegit ipse, praedestinans ut tales per gratiam ejus essemus.
Ita ergo <hi>nos benedixit benedictione spirituali in
coelestibus in Christo Jesu, sicut elegit nos in ipso ante
mundi constitutionem, ut essemus sancti et immaculati
in conspectu ejus, in charitate praedestinans nos in adoptionem
filiorum per Jesum Christum in ipsum.</hi> Deinde
quid adjungat, attendite: <hi>secundum placitum,</hi> inquit, <hi>voluntatis suae;</hi> 
 ne in tanto beneficio gratiae de placito
gloriaremur voluntatis nostrae. <hi>In qua gratificavit
nos,</hi> inquit, <hi>in dilecto Filio suo:</hi> in qua utique voluntate
sua gratificavit nos. Sic dictum est gratificavit a
gratia, sicut justificavit dicitur a justitia. <hi>In quo habemus,</hi> 
inquit, <hi>redemptionem per sanguinem ipsius, remissionem
peccatorum secundum divitias gratiae ejus,
quae abundavit in nos in omni sapientia et prudentia, ut
ostenderet nobis mysterium voluntatis suae, secundum
bonam voluntatem suam.</hi> In hoc mysterio voluntatis
suae posuit divitias gratiae suae, secundum bonam voluntatem
suam, non secundum nostram: quae bona
esse non posset, nisi ipse secundum bonam voluntatem
suam, ut bona fieret, subveniret. Cum autem dixisset, <hi>Secundum bonam voluntatem suam;</hi> 
 subjecit, <hi>quam proposuit in illo,</hi> 
 id est, in dilecto Filio suo, <hi>in
dispensatione plenitudinis temporum instaurare omnia
in Christo, quae in coelis sunt, et quae in terris in ipso: in
quo etiam et sortem consecuti sumus, praedestinati secundum
propositum, qui universa operatur secundum
consilium voluntatis suae, ut simus in laudem gloriae ejus.</hi> </p>
          </div3>
<div3>
            <head>37.</head>
            <p>
 Nimis longum est de singulis disputare. Cernitis
autem procul dubio, cernitis quanta manifestatione
apostolici eloquii defendatur haec gratia, contra quam
merita extolluntur humana, tanquam homo aliquid
prior det, ut retribuatur ei. Elegit ergo nos Deus in
Christo ante mundi constitutionem, praedestinans nos
in adoptionem filiorum: non quia per nos sancti et
<pb n="0988"/>
immaculati futuri eramus, sed elegit praedestinavitque
ut essemus. Fecit autem hoc secundum placitum voluntatis
suae, ut nemo de sua, sed de illius erga se
voluntate glorietur: fecit hoc secundum divitias gratiae
saue, secundum bonam voluntatem suam, quam
proposuit in dilecto Filio suo, in quo sortem consecuti
sumus, praedestinati secundum propositum, non nostrum,
sed ejus, qui universa operatur, usque adeo
ut ipse in nobis operetur et velle <note>(Philipp. II, 13)</note>.
Operatur autem secundum consilium voluntatis suae,
ut simus in laudem gloriae ejus. Hinc est quod clamamus,
ut <hi>nemo glorietur in homine <note>(I Cor. III, 21)</note>
            </hi>, ac
per hoc nec in se ipso; sed <hi>qui gloriatur, in Domino
glorietur <note>(Id. I, 31)</note>
            </hi>, ut simus in laudem gloriae ejus.
Ipse quippe operatur secundum propositum suum, ut
simus in laudem gloriae ejus, utique sancti et immaculati,
propter quod nos vocavit, praedestinans ante
mundi constitutionem. Ex hoc proposito ejus est illa
electorum propria vocatio, quibus omnia cooperatur
in bonum: quia secundum propositum vocati sunt <note>(Rom. VIII, 28)</note>,
et sine poenitentia sunt dona et vocatio
Dei.
</p>
          </div3>
        </div2>

<div2>
          <head>CAPUT XIX.</head>
<div3>
            <head>38.</head>
            <p>
 Sed hi nostri, de quibus et pro
quibus nunc agimus, forsitan dicunt, Pelagianos hoc
apostolico testimonio refutari, ubi dicit ideo nos electos
in Christo et praedestinatos ante mundi constitutionem,
ut essemus sancti et immaculati in conspectu
ejus in charitate. Ipsi enim putant,  « acceptis
praeceptis jam per nos ipsos fieri liberae voluntatis
arbitrio sanctos et immaculatos, in conspectu ejus in
charitate: quod futurum Deus quoniam praescivit, » 
inquiunt,  « ideo nos ante mundi constitutionem elegit
et praedestinavit in Christo. »  Cum dicat Apostolus,
Non quia futuros tales nos esse praescivit, sed ut essemus
tales per ipsam electionem gratiae suae, qua
gratificavit nos in dilecto Filio suo. Cum ergo nos
praedestinavit, opus suum praescivit, quo nos sanctos
et immaculatos facit. Unde recte hoc testimonio Pelagianus
error arguitur. « Nos autem dicimus, »  inquiunt,
 « nostram Deum non praescisse nisi fidem, qua
credere incipimus, et ideo nos elegisse ante mundi
constitutionem, ac praedestinasse, ut etiam sancti et
immaculati gratia atque opere ejus essemus. »  Sed
audiant et ipsi in hoc testimonio, ubi dicit, <hi>Sortem
consecuti sumus, praedestinati secundum propositum, qui
universa operatur.</hi> Ipse ergo ut credere incipiamus
operatur, qui universa operatur. Vocationem quippe
illam de qua dictum est, <hi>Sine poenitentia enim sunt
dona et vocatio Dei <note>(Rom. XI, 29)</note>
            </hi>; et de qua dictum
est, <hi>Non ex operibus, sed ex vocante <note>(Id. IX, 12)</note>
            </hi>; cum
posset dicere, Sed ex credente: et electionem quam
significavit Dominus, dicens, <hi>Non vos me elegistis, sed
ego vos elegi <note>(Joan. XV, 16)</note>
            </hi>; nec fides ipsa praecedit.
Non enim quia credidimus, sed ut credamus elegit
nos: ne priores eum elegisse dicamur, falsumque sit,
quod absit, <hi>Non vos me elegistis, sed ego vos elegi.</hi> Nec
quia credidimus, sed ut credamus vocamur: atque illa
vocatione, quae sine poenitentia est, id prorsus agitur
et peragitur, ut credamus. Nec omnia replicanda sunt
<pb n="0989"/>
de hac re tam multa quae diximus.</p>
          </div3>
<div3>
            <head>39.</head>
            <p>
 Denique et in hujus testimonii consequentibus,
Deo gratias agit Apostolus pro his qui crediderunt,
non utique quoniam eis annuntiatum est Evangelium,
sed quoniam crediderunt. Ait enim: <hi>In quo et vos audientes
verbum veritatis Evangelium salutis vestrae, in
quo credentes signati estis Spiritu promissionis sancto,
qui est pignus haereditatis nostrae, in redemptionem acquisitionis,
in laudem gloriae ipsius: propter hoc et ego
audita fide vestra in Christo Jesu et in omnes sanctos,
non cesso gratias agere pro vobis <note>(Ephes. I, 13-16)</note>
            </hi>.
Nova erat et recens eorum fides praedicato sibi Evangelio,
qua fide audita, gratias Deo pro eis agit Apostolus.
Si homini gratias ageret pro eo quod illum
vel putaret non praestitisse vel nosset, adulatio vel
irrisio verius quam gratiarum actio diceretur. <hi>Nolite
errare; Deus non irridetur <note>(Galat. VI, 7)</note>
            </hi>: donum
enim ejus est etiam incipiens fides, ne Apostoli falsa
vel fallax gratiarum actio merito judicetur. Quid illud?
nonne initium fidei apparet Thessalonicensium, de
quo tamen idem apostolus Deo gratias agit, dicens, <hi>Propterea et nos gratias agimus Deo sine intermissione,
quoniam cum percepissetis a nobis verbum auditus Dei,
excepistis non ut verbum hominum, sed sicut est vere
verbum Dei, quod operatur in vobis, cui credidistis 
 <note>(I
Thess. II, 13)</note>
            </hi>? Quid est quod hinc Deo gratias agit?
Nempe vanum est atque inane, si cui gratias agit,
hoc ipse non fecit. Sed quia hoc vanum et inane
non est, profecto Deus cui de hoc opere gratias agit,
ipse fecit, ut cum percepissent ab Apostolo verbum
auditus Dei, exciperent illud non ut verbum hominum,
sed sicut est vere, verbum Dei. Deus igitur operatur in
cordibus hominum, vocatione illa secundum propositum
suum, de qua multum locuti sumus, ut non inaniter
audiant Evangelium, sed eo audito convertantur et
credant, excipientes non ut verbum hominum, sed
sicut est vere verbum Dei.
</p>
          </div3>
        </div2>

<div2>
          <head>CAPUT XX.</head>
<div3>
            <head>40.</head>
            <p>
 Illud etiam initium fidei hominum
donum Dei esse nos admonet, cum hoc significet
Apostolus dicens in Epistola ad Colossenses: <hi>Orationi instate, vigilantes in illa in gratiarum actione,
orantes simul et pro nobis, ut Deus aperiat nobis ostium
verbi sui ad loquendum mysterium Christi, propter
quod etiam vinctus sum, ut manifestem illud ita ut
oportet me loqui 
 <note>(Coloss. IV, 2-4)</note>
            </hi>. Quomodo aperitur
ostium verbi, nisi cum sensus aperitur audientis ut
credat, et initio fidei facto, ea quae ad aedificandam
salubrem doctrinam praedicantur et disputantur admittat;
ne per infidelitatem corde clauso, ea quae dicuntur
improbet ac repellat? Unde et ad Corinthios
ait: <hi>Permanebo autem Ephesi usque ad Pentecosten;
ostium enim mihi apertum est magnum et evidens, et
adversarii multi <note>(I Cor. XVI, 8, 9)</note>
            </hi>. Quid hic aliud potest
intelligi, nisi praedicato ibi per eum primitus Evangelio
credidisse multos, et multos ejusdem fidei adversarios
<pb n="0990"/>
exstitisse, secundum illud Domini, <hi>Nemo
ad me venit, nisi cui datum fuerit a Patre meo <note>(Joan.
VI, 66)</note>
            </hi>: et, <hi>Vobis datum est nosse mysterium regni
coelorum; illis autem non est datum <note>(Matth. XIII, 11)</note>
            </hi>?
Ostium ergo apertum est in eis quibus datum est:
adversarii autem multi ex eis quibus non est datum.</p>
          </div3>
<div3>
            <head>41.</head>
            <p>
 Itemque ad eosdem in secunda Epistola idem
apostolus: <hi>Cum venissem,</hi> inquit, <hi>in Troadem in Evangelium
Christi, et ostium mihi apertum esset in Domino,
non habui requiem spiritui meo, eo quod non inveni Titum
fratrem meum: sed vale illis faciens exii in Macedoniam.</hi> 
Quibus vale fecit, nisi eis qui crediderant, in
quorum scilicet cordibus evangelizanti apertum est
ostium? Quid autem adjungat attendite: <hi>Deo autem,</hi> 
inquit, <hi>gratias, qui semper triumphare nos facit in
Christo, et odorem notitiae suae per nos manifestat in
omni loco: quia Christi bonus odor sumus Deo, in his
qui salvi fiunt, et in his qui pereunt; quibusdam quidem
odor mortis in mortem, quibusdam autem odor vitae in
vitam.</hi> Ecce unde gratias agit miles acerrimus et defensor
invictissimus gratiae: ecce unde gratias agit,
quia Christi bonus odor sunt Apostoli Deo, et in his
qui salvi fiunt gratia ejus, et in his qui pereunt judicio
ejus. Sed ut minus succenseatur haec parum intelligentibus,
ipse admonet, cum adjungit et dicit, <hi>Et
ad haec quis idoneus <note>(II Cor. II, 12-16)</note>
            </hi>? Verum redeamus
ad ostii apertionem, qua initium fidei audientium
significavit Apostolus. Quid est enim, <hi>Orantes
simul et pro nobis, ut Deus aperiat nobis ostium verbi;</hi> 
nisi apertissima demonstratio, etiam ipsum initium
fidei esse donum Dei? Non enim orando peteretur ab
eo, nisi ab ipso tribui crederetur. Hoc donum coelestis
gratiae in illam purpurariam descenderat, cui, sicut
Scriptura dicit in Actibus Apostolorum, <hi>Deus aperuerat
sensum ejus, et intendebat in ea quae a Paulo dicebantur <note>(Act. XVI, 14)</note>
            </hi>.
Sic enim vocabatur, ut crederet.
Agit quippe Deus quod vult in cordibus hominum,
vel adjuvando, vel judicando, ut etiam per eos impleatur
quod manus ejus et consilium praedestinavit fieri <note>(Id. IV, 28)</note>.</p>
          </div3>
<div3>
            <head>42.</head>
            <p>
 Frustra itaque etiam illud, quod Regnorum et
Paralipomenon Scriptura teste probavimus, cum Deus
vult fieri quod non nisi volentibus hominibus oportet
fieri, inclinari eorum corda ut hoc velint <note>(I Reg. X,
26, et I Paral. XII, 18)</note>, eo scilicet inclinante qui in
nobis mirabili modo et ineffabili operatur et velle, ad
causam de qua disserimus, non pertinere dixerunt <note>(Supra, in Epist. Hilarii, n. 7)</note>.
Quid est aliud, nihil
dicere, et tamen contradicere? nisi forte cur eis hoc
visum sit, rationem vobis aliquam reddiderunt, quam
vos in litteris vestris tacere maluistis. Sed quae illa
esse possit ignoro. An forte quia ostendimus hoc Deum
egisse in cordibus hominum, et ad hoc perduxisse
quorum ei placuit voluntates, ut rex constitueretur
Saül sive David; ideo haec exempla causae huic convenire
non putant, quoniam non hoc est temporaliter
regnare in hoc saeculo, quod est in aeternum regnare
<pb n="0991"/>
cum Deo; ac per hoc existimant ad regna terrena
facienda Deum inclinare, ad regnum vero coeleste obtinendum
Deum non inclinare quorum voluerit voluntates?
Sed puto propter regnum coelorum, non
propter regnum terrenum esse dictum, <hi>Inclina cor
meum in testimonia tua <note>(Psal. CXVIII, 36)</note>
            </hi>; vel, <hi>A Domino
gressus hominis diriguntur, et viam ejus volet <note>(Psal. XXXVI, 23)</note>
            </hi>;
vel, <hi>Paratur voluntas a Domino <note>(Prov. VIII, sec. LXX)</note>
            </hi>;
vel, <hi>Fiat Dominus noster
nobiscum, sicut erat cum patribus nostris: non derelinquat
nos, nec avertat nos a se; inclinet corda nostra ad
se, ut eamus in omnibus viis ejus <note>(III Reg. VIII, 57, 58)</note>
            </hi>;
vel. <hi>Dabo eis cor cognoscendi me, et aures audientes <note>(Baruch II, 31)</note>
            </hi>;
vel, <hi>Dabo eis cor aliud, et spiritum
novum dabo eis <note>(Ezech. XI, 19)</note>
            </hi>. Audiant etiam illud, <hi>Spiritum meum dabo in vobis, et faciam ut in justificationibus
meis ambuletis, et judicia mea observetis et faciatis <note>(Id. XXXVI, 27)</note>
            </hi>:
audiant, <hi>A Domino diriguntur 
 gressus viri; mortalis autem quomodo intelligit
vias suas <note>(Prov. XX, 24)</note>
            </hi>? audiant, <hi>Omnis vir videtur
sibimetipsi justus; dirigit autem corda Dominus <note>(Id.
XXI, 2)</note>
            </hi>: audiant, <hi>Crediderunt quotquot erant ordinati
in vitam aeternam <note>(Act. XIII, 48)</note>
            </hi>. Audiant haec, et
alia quaecumque non dixi, quibus ostenditur Deus
ad regnum etiam coelorum et ad vitam aeternam parare
et convertere hominum voluntates. Cogitate
autem quale sit, ut credamus ad constituenda regna
terrena hominum voluntates operari Deum, et ad capessendum
regnum coelorum homines operari voluntates
suas.
</p>
          </div3>
        </div2>

<div2>
          <head>CAPUT XXI.</head>
<div3>
            <head>43.</head>
            <p>
 Multa diximus, et fortasse jam
dudum potuimus persuadere quae volumus, et adhuc
tam bonis ingeniis sic loquimur quasi obtusis,
quibus et quod nimium est non est satis. Sed dent
veniam; nova enim quaestio ad hoc nos compulit.
Quia cum in prioribus opusculis nostris satis idoneis
<pb n="0992"/>
testimoniis egissemus, donum Dei esse etiam fidem:
inventum est quod contradiceretur, ad hoc valere illa
testimonia, ut ostendant Dei donum esse incrementum
fidei; initium vero fidei quo in Christum primitus creditur,
ab homine ipso esse, nec esse donum Dei, sed
hoc exigere Deum, ut cum id praecesserit, caetera
tanquam hoc merito consequantur quae Dei dona sunt;
nec ullum eorum dari gratis, cum in eis Dei gratia,
quae non nisi gratuita est, praedicetur. Quod videtis
quam sit absurdum; propter quod institimus, quantum
potuimus, ut etiam ipsum initium fidei donum
Dei esse ostenderemus. Quod etsi diutius fecimus,
quam forsitan vellent hi propter quos fecimus; hinc
ab eis reprehendi parati sumus: dum tamen etsi
multo diutius quam vellent, etsi cum fastidio ac taedio
intelligentium, fateantur nos fecisse quod fecimus, id
est, etiam initium fidei, sicut continentiam, patientiam,
justitiam, pietatem, et caetera, de quibus cum
his nulla contentio est, donum Dei esse docuisse. Hic
ergo sit hujus voluminis terminus, ne offendat unius
nimia longitudo.
</p>
            <p>
              <emph>
                <pb n="0991"/>EXPLICIT TOMI DECIMI PARS PRIOR.</emph>
</p>
</div3>
        </div2>
      </div1>
</body>
  </text>
</TEI>
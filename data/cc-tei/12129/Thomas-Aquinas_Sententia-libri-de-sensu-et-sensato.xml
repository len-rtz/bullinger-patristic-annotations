<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
               <title>Sentencia libri De sensu et sensato</title>
               <author ref="http://viaf.org/viaf/264344179">Thomas Aquinas<date>1225-1274</date></author>
</titleStmt>
               
               <extent></extent>
               <editionStmt>
              <edition>critical edition, apparatus not encoded</edition>
              <editor></editor>
         </editionStmt>
               <publicationStmt>
                  <pubPlace>Romae</pubPlace>
                  <publisher>Textum Taurini</publisher>
                  <date>1949</date>
               </publicationStmt>
<seriesStmt>
             <title>Corpus Thomisticum</title>
            <idno>ThomAqu.SenSeSe</idno>
            </seriesStmt>
         <notesStmt>
            <note></note>
         </notesStmt>
<sourceDesc>
<p></p>
</sourceDesc>
      </fileDesc>
      <encodingDesc>
         <projectDesc>based on data from Corpus Thomisticum (http://www.corpusthomisticum.org), this file was encoded in TEI xml for the University of Zurich's <hi>Corpus Corporum</hi> project (www.mlat.uzh.ch) by Ph. Roelli in 2013</projectDesc>
         <note>Textum Taurini 1949 editum ac automato translatum a Roberto Busa SJ in taenias magneticas denuo recognovit Enrique Alarc√≥n atque instruxit</note>
          <editorialDecl>
             <normalization>Classical Latin orthography</normalization>
          </editorialDecl>
      </encodingDesc>
 	  <profileDesc>
		<creation>
 		<date></date>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item></item>
		  <item></item>
	  	 </list>
  		</keywords>
  		<keywords scheme='genre'>
  		 <list>
   			<item></item>
  		</list>
  		</keywords>
  		<keywords scheme='period'>
 		 <list>
   			<item></item>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>
<div1 n="1"><head>Tractatus 1</head>
<div2 n="1"><head>Lectio 1</head>
<p><milestone id="n. 1" unit="section"/><A NAME="81158"/><emph>n. 1</emph></p><p>Sicut philosophus dicit in tertio de anima, sicut separabiles sunt res a materia, sic et quae circa intellectum sunt.
	Unumquodque enim intantum est intelligibile, inquantum est a materia separabile.
	Unde ea quae sunt secundum naturam a materia separata, sunt secundum seipsa intelligibilia actu: quae vero a nobis a materialibus conditionibus sunt abstracta, fiunt intelligibilia actu per lumen nostri intellectus agentis.
	Et, quia habitus alicuius potentiae distinguuntur specie secundum differentiam eius quod est per se obiectum potentiae, necesse est quod habitus scientiarum, quibus intellectus perficitur, etiam distinguantur secundum differentiam separationis a materia; et ideo philosophus in sexto metaphysicorum distinguit genera scientiarum secundum diversum modum separationis a materia.
	Nam ea, quae sunt separata a materia secundum esse et rationem, pertinent ad metaphysicum; quae autem sunt separata secundum rationem et non secundum esse, pertinent ad mathematicum; quae autem in sui ratione concernunt materiam sensibilem, pertinent ad naturalem.</p>
<p><milestone id="n. 2" unit="section"/><A NAME="81159"/><emph>n. 2</emph></p><p>Et sicut diversa genera scientiarum distinguuntur secundum hoc quod res sunt diversimode a materia separabiles, ita etiam in singulis scientiis, et praecipue in scientia naturali, distinguuntur partes scientiae secundum diversum separationis et concretionis modum.
	Et quia universalia sunt magis a materia separata, ideo in scientia naturali ab universalibus ad minus universalia proceditur, sicut philosophus docet primo physicorum.
	Unde et scientiam naturalem incipit tradere ab his quae sunt communissima omnibus naturalibus, quae sunt motus et principium motus, et demum processit per modum concretionis, sive applicationis principiorum communium, ad quaedam determinata mobilia, quorum quaedam sunt corpora viventia: circa quae etiam simili modo processit distinguens hanc considerationem in tres partes.
	Nam primo quidem consideravit de anima secundum se, quasi in quadam abstractione.
	Secundo considerationem facit de his, quae sunt animae secundum quamdam concretionem, sive applicationem ad corpus, sed in generali.
	Tertio considerationem facit applicando omnia haec ad singulas species animalium et plantarum, determinando quid sit proprium unicuique speciei.
	Prima igitur consideratio continetur in libro de anima.
	Tertia vero consideratio continetur in libris quos scribit de animalibus et plantis.
	Media vero consideratio continetur in libris, quos scribit de quibusdam, quae pertinent communiter, vel ad omnia animalia, vel ad plura genera eorum, vel etiam ad omnia viventia, circa quae huius libri est praesens intentio.</p>
<p><milestone id="n. 3" unit="section"/><A NAME="81160"/><emph>n. 3</emph></p><p>Unde considerandum est, quod in secundo de anima quatuor gradus viventium determinavit.
	Quorum primus est eorum quae habent solam partem animae nutritivam per quam vivunt, sicut sunt plantae.
	Quaedam autem sunt, quae cum hoc habent etiam sensum sine motu progressivo, sicut sunt animalia imperfecta, puta conchylia.
	Quaedam vero, quae habent insuper motum localem progressivum, sicut animalia perfecta, ut equus et bos.
	Quaedam vero insuper intellectum, sicut homines.
	Appetitivum enim, quamvis ponatur quintum genus potentiarum animae, non tamen constituit quintum gradum viventium, quia semper consequitur sensitivum.</p>
<p><milestone id="n. 4" unit="section"/><A NAME="81161"/><emph>n. 4</emph></p><p>Horum autem, intellectus quidem nullius partis corporis actus est, ut probatur tertio de anima: unde non potest considerari per concretionem, vel applicationem ad corpus vel ad aliquod organum corporeum.
	Maxima enim concretio eius est in anima: summa autem eius abstractio est in substantiis separatis.
	Et ideo praeter librum de anima Aristoteles non fecit librum de intellectu et intelligibili: vel si fecisset, non pertineret ad scientiam naturalem, sed magis ad metaphysicam, cuius est considerare de substantiis separatis.
	Alia vero omnia sunt actus alicuius partis corporis: et ideo eorum potest esse specialis consideratio per applicationem ad corpus, vel organa corporea, praeter considerationem quae habita est de ipsis in libro de anima.</p>
<p><milestone id="n. 5" unit="section"/><A NAME="81162"/><emph>n. 5</emph></p><p>Oportet ergo huiusmodi considerationem mediam in tres partes distingui: quarum unum contineat ea, quae pertinent ad vivum, inquantum est vivum: et hic continetur in libro quem scribit de morte et vita, in quo etiam determinat de respiratione et expiratione, per quae in quibusdam vita conservatur; et de iuventute et senectute, per quae diversificatur status vitae.
	Similiter autem et in libro qui inscribitur de causis longitudinis et brevitatis vitae et in libro quem fecit de sanitate et aegritudine, quae etiam pertinent ad dispositionem vitae, et in libro quem dicitur fecisse de nutrimento et nutribili, qui duo libri apud nos nondum habentur.
	Alia vero pertinent ad motivum: quae quidem continentur in duobus: scilicet in libro de causa motus animalium, et in libro de progressu animalium, in quo determinatur de partibus animalium opportunis ad motum.
	Tertia vero pertinet ad sensitivum.
	Circa quod considerari potest, et id quod pertinet ad actum interioris, vel exterioris sensus; et quantum ad hoc consideratio sensitivi continetur in hoc libro, qui inscribitur de sensu et sensato; idest de sensitivo et sensibili, sub quo etiam continetur tractatus de memoria et reminiscentia.
	Et iterum, ad considerationem sensitivi pertinet id, quod facit differentiam circa sensum in sentiendo, quod per somnum et vigiliam determinavit in libro quod inscribitur de somno et vigilia.</p>
<p><milestone id="n. 6" unit="section"/><A NAME="81163"/><emph>n. 6</emph></p><p>Sed quia oportet per magis similia ad dissimilia transire, talis videtur esse rationabiliter horum librorum ordo, ut post librum de anima, in quo de anima secundum se determinatur, immediate sequatur hic liber de sensu et sensato, quia ipsum sentire magis ad animam quam ad corpus pertinet: post quem ordinandus est liber de somno et vigilia, quae important ligamentum et solutionem sensus.
	Deinde sequuntur libri qui pertinent ad motivum, quod est magis propinquum sensitivo.
	Ultimo autem ordinantur libri qui pertinent ad communem considerationem vivi, quia ista consideratio maxime concernit corporis dispositionem.</p>
<p><milestone id="n. 7" unit="section"/><A NAME="81164"/><emph>n. 7</emph></p><p>Hic igitur liber, qui de sensu et sensato inscribitur, primo quidem in duas partes dividitur, in prooemium et tractatum, quod incipit, ibi, sed de sensu et sentire.
	Circa primum duo facit.
	Primo manifestat suam intentionem, ostendens de quibus sit tractandum.
	Secundo assignat rationem, quare necessarium est de his tractari, ibi, videntur autem maxime.
	Dicit ergo primo iam determinatum esse in libro de anima, de anima secundum seipsam, ubi scilicet animam definivit.
	Iterum consequenter determinatum est de qualibet virtute et potentia eius: sed hoc dico <hi>ex parte ipsius</hi>.
	Cum enim potentiae animae, praeter intellectum, sint actus quarumdam partium corporis, dupliciter de his considerari potest: uno modo secundum quod pertinent ad animam, quasi quaedam potentiae vel virtutes eius; alio modo ex parte corporis.
	De ipsis ergo potentiis animae ex parte ipsius animae determinatum est in libro de anima, sed nunc consequens est facere considerationem de animalibus, <hi>et omnibus habentibus vitam</hi>: quod addit propter plantas <hi>determinando scilicet quae sunt operationes eorum propriae</hi> scilicet singulis speciebus animalium et plantarum. <hi>Et quae communes</hi>, scilicet omnibus viventibus, vel omnibus animalibus, vel multis generibus eorum, <hi>illa igitur quae dicta sunt de anima subiiciantur vel supponantur</hi>, idest utamur ipsis in sequentibus, tamquam suppositionibus iam manifestis. <hi>De reliquis autem dicamus, et primum de primis</hi>, id est primo de communibus, et postea de propriis.
	Iste enim est debitus ordo scientiae naturalis, ut determinatum est in principio libri physici.</p>
<p><milestone id="n. 8" unit="section"/><A NAME="81165"/><emph>n. 8</emph></p><p>Deinde cum dicit videntur autem ostendit necessitatem praesentis considerationis.
	Si enim operationes tam propriae, quam communes animalium et plantarum, essent propriae ipsius animae, sufficeret ad hoc consideratio de anima.
	Sed quia sunt communes animae et corpori; ideo oportet, post considerationem de anima, de huiusmodi considerare, ut sciatur qualis dispositio corporum ad huiusmodi operationes vel passiones requiritur.
	Et ideo philosophus hic ostendit omnia communia esse animae et corpori.
	Circa autem hoc tria facit philosophus.
	Primo proponit quod intendit.
	Secundo numerat ea, de quibus est intentio, ibi, puta sensus.
	Tertio probat propositum, ibi, quod autem omnia dicta.
	Dicit ergo primo, quod illa quae sunt maxima et praecipua inter ea quae pertinent ad animalia et plantas, sive sint communia omnium animalium aut plurium, sive sint propria singulis speciebus, etiam ex ipso primo aspectu videntur esse communia animae et corporis.
	Unde aliam considerationem requirunt praeter eam quae est de anima absolute.</p>
<p><milestone id="n. 9" unit="section"/><A NAME="81166"/><emph>n. 9</emph></p><p>Deinde cum dicit puta sensus enumerat ea de quibus est intentio: et primo ponit ea quae pertinent ad sensitivum, scilicet sensum et memoriam.
	Non facit autem de aliis mentionem, scilicet de imaginatione et aestimatione, quia haec non distinguuntur a sensu ex parte rei cognitae: sunt enim praesentium vel quasi praesentium; sed memoria distinguitur per hoc quod est praeteritorum inquantum praeterita sunt.</p>
<p><milestone id="n. 10" unit="section"/><A NAME="81167"/><emph>n. 10</emph></p><p>Secundo ponit illa quae pertinent ad motivum.
	Est autem propinquum principium motus in animalibus appetitus sensitivus, qui dividitur in duas vires, scilicet irascibilem et concupiscibilem, sicut dictum est in tertio de anima.
	Ponit ergo iram pertinentem ad vim irascibilem, et desiderium pertinens ad concupiscibilem; a quibus duabus passionibus, tamquam a manifestioribus, praedictae duae vires denominantur.
	Concupiscibilis enim denominatur a desiderio, irascibilis autem ab ira.
	Sed, quia sunt quaedam aliae animae passiones ad vim appetitivam pertinentes, ideo subiungit, <hi>et omnino appetitus</hi> ut comprehendat omnia quae ad vim appetitivam pertinent.</p>
<p><milestone id="n. 11" unit="section"/><A NAME="81168"/><emph>n. 11</emph></p><p>Ad omnes autem passiones animae, sive sint in irascibili, sive in concupiscibili, sequitur gaudium vel tristitia, ut dicitur secundo Ethicorum; et ideo subdit <hi>et cum his gaudium et tristitiam</hi>, quasi finales ultimae passiones.
	Et subiungit quod haec, quae enumerata sunt, fere inveniuntur in omnibus generibus animalium.
	Dicit autem <hi>fere</hi>, quia plura eorum inveniuntur in omnibus animalibus tam perfectis quam imperfectis, scilicet sensus et desiderium et appetitus et gaudium et tristitia.
	Habent enim animalia imperfecta de sensibus solum tactum, habent etiam phantasiam et concupiscentiam et gaudium et tristitiam, licet indeterminate sint, et indeterminate moveantur, ut dictum est secundo de anima.
	Memoria vero et ira in eis totaliter non invenitur, sed solum in animalibus perfectis.
	Cuius ratio est, quia non omnia quae sunt inferioris generis, sed solum suprema et perfectiora, pertingunt ad aliquam participationem similitudinis eius, quod est proprium superiori generi.
	Differt autem sensus ab intellectu et ratione; quia intellectus vel ratio est universalium, quae sunt ubique et semper; sensus autem est singularium quae sunt hic et nunc.
	Et ideo sensus secundum suam propriam rationem non est cognoscitivus nisi praesentium.</p>
<p><milestone id="n. 12" unit="section"/><A NAME="81169"/><emph>n. 12</emph></p><p>Quod autem sit aliqua virtus sensitivae partis, se extendens ad alia quae non sunt praesentia, hoc est secundum similitudinariam participationem rationis vel intellectus.
	Unde memoria, quae est cognoscitiva praeteritorum, convenit solum animalibus perfectis, utpote supremum quoddam in cognitione sensitiva.
	Similiter etiam appetitus sensitivus, consequens sensum secundum propriam rationem, est eius quod est delectabile secundum sensum, quod pertinet ad vim concupiscibilem, quae est communis animalibus.
	Sed quod animal tendat per appetitum ad aliquod laboriosum, puta ad pugnam vel aliquod huiusmodi, habet similitudinem cum appetitu rationali, cuius est appetere aliqua propter finem quae non secundum sensum sunt appetibilia.
	Et ideo ira, quae est appetitus vindictae, pertinet solum ad animalia perfecta, propter quamdam appropinquationem ad genus rationalium.</p>
<p><milestone id="n. 13" unit="section"/><A NAME="81170"/><emph>n. 13</emph></p><p>Deinde ponit ea quae pertinent aliqualiter ad rationem vitae: et dicit quod cum praemissis inveniuntur alia in animalibus, quorum quaedam sunt communia omnibus participantibus vitam, non solum animalibus, sed etiam plantis.
	Quaedam vero pertinent solum ad quaedam genera animalium: et horum praecipua sub quadruplici coniunctione enumerantur vel coniugatione.
	Primam quidem coniugationem ponit vigiliam et somnum: quae inveniuntur in omnibus animalibus, non tamen in plantis.
	Secundam autem ponit iuventutem et senectutem, quae inveniuntur tam in animalibus quam in plantis.
	Cuiuslibet enim corruptibilis et generabilis vita distinguitur per diversas aetates.
	Tertiam ponit respirationem et expirationem, quae inveniuntur in quibusdam generibus animalium, scilicet in omnibus habentibus pulmonem.
	Quartam ponit vitam et mortem, quae inveniuntur in omnibus viventibus in hoc mundo inferiori.
	Et de his omnibus dicit considerandum quid unumquodque eorum sit, et quae sit causa eius.
	Et quia praedicta dixerat esse maxima, subiungit de quibusdam quae non sunt ita praecipua, sicut sanitas et aegritudo, quae non inveniuntur in omnibus individuis generum, in quibus nata sunt esse, sicut accidit de praemissis; sunt tamen nata inveniri in omnibus viventibus tam animalibus quam plantis.</p>
<p><milestone id="n. 14" unit="section"/><A NAME="81171"/><emph>n. 14</emph></p><p>Dicit autem quod etiam ad naturalem philosophum pertinet invenire prima et universalia principia sanitatis et aegritudinis: particularia autem principia considerare pertinet ad medicum, qui est artifex factivus sanitatis; sicut ad quamlibet artem factivam pertinet considerare singularia circa suum propositum, eo quod operationes in singularibus sunt.
	Et quod haec consideratio pertineat ad naturalem probat, ibi, nec enim sanitatem et cetera.
	Et hoc dupliciter.</p>
<p><milestone id="n. 15" unit="section"/><A NAME="81172"/><emph>n. 15</emph></p><p>Primo quidem per rationem.
	Non enim potest inveniri sanitas, nisi in habentibus vitam.
	Ex quo patet quod corpus vivum est proprium subiectum sanitatis et aegritudinis.
	Principia enim subiecti sunt principia propriae passionis.
	Unde, cum ad philosophum naturalem pertineat considerare corpus vivum et eius principia, oportet etiam quod consideret principia sanitatis et aegritudinis.</p>
<p><milestone id="n. 16" unit="section"/><A NAME="81173"/><emph>n. 16</emph></p><p>Secundo probat idem per signum sive exemplum, quod concludit ex ratione inducta.
	Plurimi enim philosophorum naturalium finiunt suam considerationem ad ea etiam quae sunt de medicina.
	Similiter etiam plurimi medicorum, qui scilicet magis physice artem medicinae prosequuntur, non solum experimentis utentes sed causas inquirentes, incipiunt medicinalem considerationem a naturalibus.
	Ex quo patet quod consideratio sanitatis et aegritudinis communis est et medicis et naturalibus.
	Cuius ratio est, quia sanitas causatur quandoque quidem solum a natura, et propter hoc pertinet ad considerationem naturalis, cuius est considerare opera naturae: quandoque vero ab arte, et secundum hoc consideratur a medico.
	Sed quia ars non principaliter causat sanitatem, sed quasi adiuvat naturam et est ministrans ei; ideo necesse est quod medicus a naturali tamquam a principaliori principia suae scientiae accipiat, sicut gubernator navis ab astrologo.
	Et haec est ratio quare medici bene artem prosequentes a naturalibus incipiunt.
	Si qua vero sunt artificialia, quae solum fiunt ab arte, ut domus et navis, haec nullo modo pertinent ad considerationem naturalis, sicut ea quae fiunt solum a natura nullo modo pertinent ad considerationem artis, nisi inquantum ars utitur re naturali.</p>
<p><milestone id="n. 17" unit="section"/><A NAME="81174"/><emph>n. 17</emph></p><p>Deinde cum dicit quod autem probat propositum, scilicet quod omnia praedicta sunt communia animae et corpori: et utitur tali ratione.
	Omnia praedicta ad sensum pertinent: sensus autem communis est animae et corpori, sentire enim convenit animae per corpus: ergo praedicta omnia sunt communia animae et corpori.
	Primum manifestat quasi per inductionem.
	Praedictorum enim quaedam cum sensu accidunt, scilicet quae pertinent ad cognitionem sensitivam, ut sensus, phantasia et memoria, quaedam vero accidunt per sensum, sicut ea quae pertinent ad vim appetitivam, quae movetur per apprehensionem sensus.
	Aliorum vero, quae pertinent manifestius ad corpus, quaedam sunt passiones sensus, scilicet somnus, qui est ligamentum sensus, et vigilia quae est solutio eius; quaedam vero sunt habitudines sensus, scilicet iuventus et senectus quae pertinent ad hoc, quod sensus bene se habeant vel debiliter; quaedam vero sunt conservationes et salutaria sensus, scilicet respiratio, vita et sanitas; quaedam vero corruptiones, sicut mors et infirmitas.
	Secundum autem, scilicet quod sensus communis sit animae et corpori, dicit esse manifestum, et per rationem et sine ratione.
	Ratio enim est in promptu: quia cum sensus patiatur a sensibili, sicut ostensum est in libro de anima, sensibilia autem materialia sint et corporea, necesse corporeum esse, quod a sensibili patiatur.
	Absque autem ratione manifestum est experimento: quia turbatis corporeis organis impeditur operatio sensus; et eis ablatis, totaliter sensus tollitur.</p>
</div2>
<div2 n="2"><head>Lectio 2</head>
<p><milestone id="n. 1" unit="section"/><A NAME="81175"/><emph>n. 1</emph></p><p>Praemisso prooemio, in quo ostendit philosophus suam intentionem, hic incipit prosequi suum propositum.
	Et primo determinat ea quae pertinent ad sensum exteriorem.
	Secundo determinat ea quae pertinent ad cognitionem sensitivam inferiorem, scilicet de memoria et reminiscentia, ibi, de memoria et reminiscentia.
	Ille enim tractatus est pars istius libri secundum Graecos.
	Circa primum tria facit.
	Primo resumit quaedam, quae de sensu dicta sunt in libro de anima, quibus utendum est tamquam suppositionibus, ut supra dictum est.
	Secundo determinat veritatem, quam intendit circa opera sensuum et sensibilia, ibi, in quibus autem habent fieri.
	Tertio solvit quasdam dubitationes circa praemissa, ibi, obiiciet autem aliquis si omne corpus.
	Circa primum duo facit.
	Dicit enim primo, quid circa sensum in libro de anima dictum sit.
	Secundo assumit quaedam eorum, ibi, anima autem secundum quod animal.</p>
<p><milestone id="n. 2" unit="section"/><A NAME="81176"/><emph>n. 2</emph></p><p>Dicit ergo primo, quod in libro de anima dictum est de sensu et sentire id est de potentia sensitiva et actu eius; et duo dicta sunt de eis, scilicet quid sit utrumque eorum, et causa quare animalibus haec accidant.
	Vocat autem sentire passiones, quia actio sensus in patiendo fit, ut probatum est in secundo de anima.
	Quid autem sit sensus, et quare animalia sentiant, ostendit circa finem secundi de anima, per hoc scilicet quod animalia recipere possunt species sensibilium sine materia.</p>
<p><milestone id="n. 3" unit="section"/><A NAME="81177"/><emph>n. 3</emph></p><p>Deinde cum dicit animal autem assumit tria ex his, quae in libro de anima dicta sunt circa sensum: quorum primum pertinet ad sensum in communi; secundum pertinet ad sensus qui sunt communes omnibus animalibus, et hoc, ibi, proprie autem secundum unumquodque; tertium pertinet ad alios sensus, qui inveniuntur in animalibus perfectis, ibi, sensus autem qui per exteriora.
	Dicit ergo primo, quod omne animal inquantum est animal necesse est quod habeat sensum aliquem.
	In hoc enim, quod est sensitivum esse, consistit ratio animalis, per quam animal a non animali distinguitur.
	Attingit enim animal ad infimum gradum cognoscentium: quae quidem aliis rebus cognitione carentibus praeeminent in hoc quod plura entia in se continere possunt; et ita virtus eorum ostenditur esse capacior, et ad plura se extendens.
	Et quanto quidem aliquod cognoscens universaliorem habet rerum cognitionem, tanto virtus eius est absolutior et immaterialior et perfectior.
	Virtus autem sensitiva, quae inest animalibus, est quidem capax extrinsecorum, sed in singulari tantum: unde et quamdam immaterialitatem habet, inquantum est susceptiva specierum sensibilium sine materia; infimam tamen in ordine cognoscentium, inquantum huiusmodi species recipere non potest nisi in organo corporali.</p>
<p><milestone id="n. 4" unit="section"/><A NAME="81178"/><emph>n. 4</emph></p><p>Deinde cum dicit proprie autem ponit id quod pertinet ad sensus communes et necessarios animali.
	Circa quod considerandum est quod sensus communes et necessarii omni animali sunt illi, qui sunt cognoscitivi eorum, quae sunt necesse animali.
	Est autem animali aliquod sensibile necessarium dupliciter.
	Uno modo inquantum corpus est mixtum ex quatuor elementis; et sic necessarium est animali debita commensuratio calidi et frigidi, humidi et sicci, et aliorum huiusmodi, quae sunt differentiae corporum mixtorum.
	Aliud autem est necessarium animali, inquantum corpus eius est vivum nutribile; et sic necessarius est ei cibus conveniens.
	Per contraria autem horum animal corrumpitur.
	Et quamvis primum sit necessarium omni mixto corpori, secundum autem sit necessarium etiam plantis, tamen animal superabundat in hoc, quod horum notitiam habere potest ratione iam dicta secundum gradum suae naturae.
	Ad hoc igitur quod cognoscat ea, quae sibi sunt necessaria vel contraria secundum rationem corporis mixti, ordinatur sensus tactus, qui est cognoscitivus praedictarum differentiarum.
	Ad hoc autem quod cognoscat conveniens nutrimentum, necessarius est ei gustus, per quem cognoscitur sapidum et insipidum, quod est signum nutrimenti convenientis vel inconvenientis.
	Et ideo dicit quod gustus et tactus ex necessitate consequuntur omnia animalia.</p>
<p><milestone id="n. 5" unit="section"/><A NAME="81179"/><emph>n. 5</emph></p><p>Et de tactu quidem, causa assignata est in libro de anima, quia scilicet tactus est cognoscitivus eorum ex quibus componitur animal.
	Gustus autem est ei necessarius propter alimentum; quia per gustum animal discernit delectabile <hi>et tristabile</hi>, sive sapidum et insipidum circa cibum, ut unum eorum prosequatur tamquam conveniens, alterum fugiat tamquam nocivum.
	Et totaliter, <hi>sapor est passio nutritivae partis animae</hi>; non quod sit obiectum potentiae nutritivae, sed quia ordinatur ad actum nutritivae potentiae, sicut ad finem, ut dictum est.
	Alexander tamen dicit in commento, quod in quibusdam libris invenitur in Graeco quod sapor est gustativae nutribilis partis animae passio, quia videlicet sapor apprehenditur a gustu ordinato ad nutritionem.</p>
<p><milestone id="n. 6" unit="section"/><A NAME="81180"/><emph>n. 6</emph></p><p>Deinde cum dicit <hi>sensus autem</hi> prosequitur de sensibus, qui insunt solum animantibus perfectis.
	Et primo assignat causam, propter quam communiter huiusmodi sensus insunt omnibus talibus animalibus.
	Secundo assignat causam, propter quam specialiter insunt quibusdam perfectioribus eorum, ibi, et habentibus autem prudentiam.
	Sciendum est circa primum, quod animalia perfecta dicuntur, quibus non solum inest sensitivum sine motu progressivo, ut ostrea, sed quae praeter id habent motivum secundum motum progressivum.
	Est autem considerandum quod huiusmodi animalia excedunt animalia imperfecta, idest immobilia, sicut illa animalia excedunt plantas et alia corpora mixta: plantae enim et corpora inanimata non habent aliquam notitiam eorum quae sunt eis necessaria; sed animalia immobilia habent quidem cognitionem eorum quae sunt necessaria solum secundum quod eis praesentialiter offeruntur; animalia autem progressiva accipiunt notitiam eorum etiam quae a remotis: unde haec magis accedunt ad cognitionem intellectivam quae non determinatur ad hic et nunc.
	Et sicut omnibus animalibus ad cognoscendum necessaria, quae pertinent ad nutritionem, secundum quod praesentialiter offeruntur, ordinatur gustus, ita ad cognoscendum ea quae offeruntur a remotis ordinatur odoratus.
	Odor enim et sapor quamdam affinitatem habent, ut infra dicetur.
	Et sicut per saporem cognoscitur convenientia cibi coniuncti, ita per odorem cognoscitur convenientia cibi a remotis.</p>
<p><milestone id="n. 7" unit="section"/><A NAME="81181"/><emph>n. 7</emph></p><p>Alii autem duo sensus, scilicet visus et auditus, ordinantur ad cognoscendum a remotis omnia necessaria animali, vel corruptiva, sive sint ei necessaria secundum rationem corporis mixti, sive secundum rationem vivi corporis nutribilis.
	Manifestum enim est quod animalia per visum et auditum fugiunt corruptiva quaelibet, et salubria prosequuntur.
	Et ideo dicit quod illi sensus, qui per exteriora media fiunt, ut dictum est secundo de anima, scilicet odoratus, auditus et visus, insunt illis de numero animalium <hi>quae proficiscuntur</hi>, id est motu progressivo moventur <hi>omnibus quidem his propter unam causam communem</hi>, scilicet causam salutis, ut a remotis scilicet necessaria cognoscant, sicut per gustum et tactum praesentialiter.
	Et hoc est quod subdit <hi>ut praesentientia</hi>, id est a remotis sentientia prosequantur conveniens alimentum, et fugiant mala et corruptiva quaecumque, sicut ovis fugit lupum ut corruptivum, lupus autem sequitur ovem visam vel auditam aut odoratam, ut conveniens alimentum.</p>
<p><milestone id="n. 8" unit="section"/><A NAME="81182"/><emph>n. 8</emph></p><p>Deinde cum dicit et habentibus assignat aliam causam specialem quibusdam perfectioribus animalibus.
	Et primo proponit hanc causam.
	Secundo circa has causas comparat sensus adinvicem, ibi, horum autem ipsorum.
	Circa primum, considerandum est, quod prudentia est directiva in agendis.
	Et universalis quidem prudentia est directiva respectu quorumcumque agendorum.
	Unde non est in animalibus, nisi in solis hominibus, qui habent rationem universalium cognoscitivam: in aliis autem animalibus sunt quaedam prudentiae particulares ad alios aliquos determinatos actus, sicut formica, quae congregat in aestate cibum, de quo vivat in hyeme.
	Praedicti autem sensus, maxime auditus et visus, proficiunt animalibus, ad huiusmodi prudentias particulares, et hominibus ad prudentiam universalem ad hoc quod aliquid bene fiat.
	Odoratus autem totaliter videtur necessitati nutrimenti deservire, parum autem prudentiae.
	Unde in omnibus, in quibus est perfecta prudentia, est deficientissimus iste sensus, ut dicitur libro secundo de anima.</p>
<p><milestone id="n. 9" unit="section"/><A NAME="81183"/><emph>n. 9</emph></p><p>Quomodo autem deserviant praedicti sensus prudentiae, ostendit per hoc quod multas differentias rerum ostendunt, ex quibus homo proficit ad discernendum et contemplabilia et agibilia; per effectus enim sensibiles homo elevatur in intelligibilium et universalium considerationem, et etiam ex sensibus per ea quae audivit, instruitur circa agenda.
	Alia vero animalia in nullo participant de contemplatione; actionem autem participant particularem, sicut dicitur decimo Ethicorum.
	Ideo autem hi duo sensus multas differentias annunciant, quia obiecta eorum inveniuntur in omnibus corporibus, quia consequuntur ab ea, quae sunt communia omnibus corporibus, et inferioribus et superioribus.
	Color enim consequenter se habet ad lucem et diaphanum in quibus inferiora communicant caelesti corpori; sonus autem consequitur motum localem, qui etiam invenitur in utrisque corporibus; odor autem consequitur sola corpora mixta, ex quibus animal natum est nutriri.</p>
<p><milestone id="n. 10" unit="section"/><A NAME="81184"/><emph>n. 10</emph></p><p>Deinde cum dicit horum autem comparat circa praedictas causas visum et auditum.
	Et primo ponit comparationem.
	Secundo probat, ibi, multas quidem.
	Circa primum quidem dicit quod visus dupliciter praeeminet auditui.
	Uno quidem modo quantum ad necessaria; puta ad quaerendum cibum, et ad vitandum corruptiva, quae certius apprehenduntur per visum, qui immutatur ab ipsis rebus, quam per auditum, qui immutatur a sonis, consequentibus motus aliquos rerum.
	Alio modo visus est praevium auditui secundum se, quia magis cognoscitivus est plurium quam auditus.
	Sed auditus praeeminet visui inquantum deservit intellectui; et hoc est secundum accidens, ut post manifestabit.</p>
<p><milestone id="n. 11" unit="section"/><A NAME="81185"/><emph>n. 11</emph></p><p>Deinde cum dicit multas quidem manifestat quod dixerat.
	Et primo quod visus sit secundum se melior.
	Secundo quod auditus sit melior per accidens, ibi, secundum vero accidens.
	Dicit ergo primo, quod visus ideo secundum se est melior, quia potentia visiva, sua apprehensione annunciat nobis multas differentias rerum, et diversorum modorum.
	Et hoc ideo est, quia eius obiectum, quod est visibile, invenitur in omnibus corporibus.
	Fit enim aliquid visibile per hoc quod diaphanum illuminatur actu a corpore lucido, in quibus inferiora corpora cum superioribus communicant.
	Et ideo dicit, quod colore omnia corpora participant tam superiora quam inferiora; quia in omnibus corporibus vel invenitur ipse color secundum propriam rationem, sicut in corporibus in quibus est diaphanum terminatum, vel saltem in eis inveniuntur principia coloris, quae sunt diaphanum et lux; et ideo plura manifestantur per visum.</p>
<p><milestone id="n. 12" unit="section"/><A NAME="81186"/><emph>n. 12</emph></p><p>Per hunc etiam sensum magis cognoscuntur communia sensibilia: quia quanto potentia habet virtutem cognoscitivam universaliorem, et ad plura se extendentem, tanto est efficacior in cognoscendo; quia omnis virtus quanto est universalior, tanto est potentior.
	Et dicuntur sensibilia communia, quae non cognoscuntur ab uno sensu tantum, sicut sensibilia, propria, sed a multis sensibus; sicut magnitudo, figura, quies, motus et numerus.
	Qualitates enim, quae sunt propria obiecta sensuum, sunt formae in continuo; et ideo oportet quod ipsum continuum inquantum est subiectum talibus qualitatibus, moveat sensum, non per accidens, sed sicut per se subiectum, et commune omnium sensibilium qualitatum.
	Omnia autem haec, quae dicuntur sensibilia communia, pertinent aliquo modo ad continuum, vel secundum mensuram eius ut magnitudo, vel secundum divisionem ut numerus, vel secundum terminationem ut figura, vel secundum distantiam et propinquitatem ut motus.</p>
<p><milestone id="n. 13" unit="section"/><A NAME="81187"/><emph>n. 13</emph></p><p>Sed auditus annunciat nobis solas differentias sonorum, qui non inveniuntur in omnibus corporibus, nec sunt expressivae multarum differentiarum, quae sunt in rebus paucis.
	Animalibus autem ostendit auditus differentias vocis.
	Vox enim est sonus ab ore animantis prolatus cum imaginatione quadam, ut dicitur in secundo de anima; et ideo vox animalis inquantum huiusmodi naturaliter significat interiorem animalis passionem, sicut latratus canum significat iram ipsorum; et sic perfectiora animalia ex vocibus invicem cognoscunt interiores passiones: quae tamen cognitio in imperfectis animalibus deest.
	Sic ergo auditus non cognoscit per se nisi vel differentiam sonorum, utputa grave et acutum, aut aliquid huiusmodi, vel differentias vocis, secundum quod sunt indicativae diversarum passionum; et sic cognitio auditus non se extendit ad cognoscendum per se tot rerum differentias, sicut visus.</p>
<p><milestone id="n. 14" unit="section"/><A NAME="81188"/><emph>n. 14</emph></p><p>Deinde cum dicit secundum vero manifestat quod auditus per accidens melior sit ad intellectum; et dicit quod auditus multum confert ad prudentiam.
	Et accipitur hic prudentia pro quadam intellectiva cognitione, non solum prout est recta ratio agibilium, ut dicitur sexto Ethicorum.
	Sed hoc est per accidens, quia sermo, qui est audibilis, est causa addiscendi non <hi>per se</hi>, id est secundum ipsas sonorum differentias, sed <hi>per accidens</hi>, inquantum scilicet nomina, in quibus sermo est, id est locutio componitur, sunt symbola, idest signa intentionum intellectarum, et per consequens rerum.
	Et sic doctor docet discipulum inquantum per sermonem significat ei conceptionem intellectus sui.
	Et plus homo potest cognoscere addiscendo <hi>ad quod est utilis auditus quamvis per accidens</hi>, quam de se inveniendo, ad quod praecipue est utilis visus.
	Inde est quod inter privatos a nativitate utrolibet sensu, scilicet visu et auditu, sapientiores sunt caeci, qui carent visu, mutis et surdis qui carent auditu.</p>
<p><milestone id="n. 15" unit="section"/><A NAME="81189"/><emph>n. 15</emph></p><p>Addit autem <hi>mutis</hi>, quia omnis surdus a nativitate ex necessitate mutus est.
	Non enim potest addiscere formare sermones significativos, qui significant ad placitum.
	Unde sic se habet ad locutionem totius humani generis, sicut ille, qui nunquam audivit aliquam linguam, ad imaginandum illam.
	Non est autem necessarium quod e converso omnis mutus sit surdus: potest enim contingere ex aliqua causa aliquem esse mutum, puta propter impedimentum linguae.
	Ultimo autem epilogando concludit quod dictum est de virtute, quam habet unusquisque sensus.</p>
</div2>
<div2 n="3"><head>Lectio 3</head>
<p><milestone id="n. 1" unit="section"/><A NAME="81190"/><emph>n. 1</emph></p><p>Postquam philosophus resumpsit, ea quae sunt necessaria ad praesentem considerationem de ipsis virtutibus sensitivis, nunc accedit ad principale propositum in hoc libro, applicando considerationem sensus ad corporalia.
	Et primo quantum ad organum sensuum.
	Secundo, quantum ad sensibilia, ibi, de sensibilibus autem his.
	Circa primum duo facit.
	Primo attribuit organum sensuum elementis, improbando sermones aliorum.
	Secundo determinando id quod verius esse potest, ibi, quod quidem igitur.
	Circa primum duo facit.
	Primo tangit in generali, quomodo antiqui attribuebant organa sensuum elementis.
	Secundo descendit specialiter ad organum visus, circa quod a pluribus errabatur, ibi, faciunt autem omnes visum.
	Dicit ergo primo, quod priores philosophi quaerebant secundum elementa corporum, qualia essent corporea instrumenta, in quibus et per quae operationes sensuum exercerentur.
	Et hoc ideo, quia sicut in primo de anima dictum est, ponebant simile simili cognosci.
	Unde et ipsam animam ponebant esse de natura principiorum, ut per hoc posset omnia cognoscere, quasi omnibus conformis.
	Nam omnia in principiis communicant: et pari ratione, quia organa sensuum omnia corporalia cognoscunt, attribuebant ea elementis corporum.</p>
<p><milestone id="n. 2" unit="section"/><A NAME="81191"/><emph>n. 2</emph></p><p>Sed statim occurrebat eis una difficultas: sunt enim quinque sensus, et quatuor elementa; et ideo inquirebant cui possent organum quinti sensus applicare.
	Est autem inter aerem et aquam quoddam medium, aere quidem densius, aqua autem subtilius, quod dicitur fumus vel vapor, quae etiam quidam posuerunt esse primum principium: et huic attribuebant organum odoratus: quia odor secundum quamdam evaporationem fumalem sentitur: alios vero quatuor sensus attribuebant quatuor elementis; tactum autem terrae; gustum autem aquae, quia sapor sentitur per humidum; auditum autem aeri, visum igni.</p>
<p><milestone id="n. 3" unit="section"/><A NAME="81192"/><emph>n. 3</emph></p><p>Deinde cum dicit faciunt autem accedit specialiter ad organum visus, quod attribuebant igni.
	Et primo improbat causam positionis.
	Secundo ipsam positionem, ibi, quoniam autem si ignis esset.
	Circa primum tria facit.
	Primo ponit causam, ex qua quidem movebantur ad attribuendum organum visus igni.
	Secundo movet quamdam dubitationem, ibi, habet autem dubitationem.
	Tertio determinat veritatem circa utrumque, causa utique huiusmodi.
	Ait ergo primo, quod omnes, qui attribuunt organum visus igni, hoc ideo faciunt, quia ignorant causam cuiusdam passionis, quae circa oculum accidit: si enim oculus comprimatur et fortiter moveatur, videtur quod ignis luceat: quod accidit si sint apertae palpebrae solum quando aer exterior est tenebrosus, aut etiam in aere claro, si primo claudantur palpebrae, quia per hoc fiunt tenebrae oculo clauso.
	Et hoc reputabant esse manifestum signum, quod organum visus ad ignem pertineret.</p>
<p><milestone id="n. 4" unit="section"/><A NAME="81193"/><emph>n. 4</emph></p><p>Deinde cum dicit habet autem movet quamdam dubitationem circa praedicta.
	Manifestum est enim quod sensus cognoscunt sensibile praesens: unde et visus cognoscit visibile praesens, sicut ignis propter suam lucem est quid visibile praesens.
	Si ergo semper est praesens ignis visui, utpote organo visus in eo existente, videtur quod semper visus ignem deberet videre.
	Sed hoc quidem secundum principia, quae Aristoteles supponit, non sequitur.
	Supponit enim quod sensus est in potentia ad sensibile: et oportet quod per aliquod medium a sensibili immutetur.
	Unde secundum ipsum, sensibile superpositum sensui non sentitur, ut dicitur secundo de anima.
	Unde si etiam organum visus esset igneum, propter hoc visus non videret ignem.
	Sed secundum alios philosophos, visus et alii sensus percipiunt sensibilia inquantum sunt actu tales, idest similes sensibilibus utpote naturam principiorum habentibus, ut dictum est.
	Et ideo secundum eos, quibus organum visus erat igneum, sequebatur quod praedicto modo videret ignem.
	Sed tunc remanet dubitatio, quam Aristoteles hic inducit, quare oculus quiescens non videt ignem, sicut oculus motus.</p>
<p><milestone id="n. 5" unit="section"/><A NAME="81194"/><emph>n. 5</emph></p><p>Deinde cum dicit causa quidem assignat causam praedictae apparitionis: per quam et dubitatio mota solvitur, et ostenditur quomodo inaniter putaverunt ignem visum.
	Et ad hoc accipiendum est, quod corpora <hi>laevia</hi>, idest polita et tersa, ex proprietate suae naturae habent quemdam fulgorem, quod in corporibus asperis et non planis non accidit, quia quaedam partes supereminent aliis et obumbrant eas: et quamvis in se aliqualiter fulgeant huiusmodi corpora, non tamen habent tantum de fulgore, quod de se possint facere medium lucidum actu, sicut facit sol et huiusmodi corpora.
	Manifestum est igitur quod illud quod est medium oculi, quod vocatur nigrum oculi, est quasi laeve et politum.
	Unde habet quemdam fulgorem ex ratione lenitatis, non ex natura ignis, sicut illi existimabant.
	Per hoc ergo iam remota est necessitas attribuendi organum visus igni, quia scilicet huius claritatis, quae apparet causa, potest aliunde assignari quam ab igne.
	Sed, sive hoc sit ex laevitate pupillae, remanet communis dubitatio, quare huiusmodi fulgorem videt oculus motus, quiescens vero non.</p>
<p><milestone id="n. 6" unit="section"/><A NAME="81195"/><emph>n. 6</emph></p><p>Et ideo assignat causam huius; et dicit quod talis fulgor apparet moto oculo, quia accidit per oculi motionem quasi quod unum fiat duo.
	Unum enim et idem subiecto est pupilla fulgens et videns.
	Inquantum autem est fulgens, proiicit fulgorem suum ad extra: inquantum autem est videns, cognoscit fulgorem, quasi recipiendo ipsum ab exteriori: cum autem est quiescens, emissio fulgoris fit ad exterius, et ita visus huiusmodi fulgorem non recipit ut videre possit.
	Sed, quando oculus celeriter movetur, illud nigrum oculi transfertur ad exteriorem locum, in quem pupilla emittebat suum splendorem, antequam ille splendor deficiat; et ideo pupilla ad alium locum velociter translata recipit splendorem suum quasi ab exteriori, ut sic videatur esse aliud videns et visum, quamvis sit idem subiecto: et ideo huiusmodi ibi apparitio fulgoris non fit nisi oculus celeriter moveatur: quia si moveatur tarde, prius deficiet impressio fulgoris ab exteriori loco, ad quem fulgor perveniebat, quam pupilla illuc perveniat.</p>
<p><milestone id="n. 7" unit="section"/><A NAME="81196"/><emph>n. 7</emph></p><p>Sed videtur quod nulla celeritas motus ad hoc sufficiat.
	Quantumcumque enim motus localis sit velox, oportet tamen quod sit in tempore: emissio autem fulgoris ad praesentiam corporis fulgentis, et eius cessatio ab ipsius absentia, utrumque fit in instanti: non ergo videtur possibile, quantumcumque oculus celeriter moveatur, quod prius perveniat pupilla ad exteriorem locum, quam cesset fulgor illuc perveniens ex pupilla in alio loco existente.
	Sed ad hoc dicendum est secundum Alexandrum in commento: pupilla corpus est quoddam et in partes divisibile: unde celeriter commoto oculo, cum aliqua pars pupillae ad alium locum pervenire incoeperit, adhuc fulgor illuc pervenit ex residuo corpore pupillae, quod nondum attingit locum illum; et inde est quod pupilla incipit videre fulgorem, quasi aliunde resplendentem.
	Et huius signum est quod huiusmodi fulgor non videtur defecisse, sed pertransit et subito disparet visio.</p>
<p><milestone id="n. 8" unit="section"/><A NAME="81197"/><emph>n. 8</emph></p><p>Assignat etiam causam, quare talis apparitio accidit in tenebris et non in lumine; quia fulgor corporum laevium propter sui modicitatem obscuratur a magna claritate, sed in tenebris videtur; sicut etiam accidit de quibusdam aliis, quae modicum habent lucis, et propter hoc videntur in tenebris et non in lumine, sicut quaedam capita piscium et humor turbidus piscis, qui dicitur sepia.
	Et subiungit quod, si aliquis lente vel tarde moveatur, non accidit praedicta apparitio, per hoc quod videns et visum simul videatur esse unum et duo, ut dictum est: sed illo modo, quando scilicet celeriter movetur oculus, tunc oculus videt seipsum, quasi secundum diversum situm a seipso immutatus, sicut accidit in refractione vel in reflexione, puta cum oculus videt seipsum in speculo, a quo scilicet ab exteriori redit species oculi ad ipsum oculum per modum reflexionis cuiusdam, sicut et in praedicta apparitione fulgor oculi redit ad ipsum, ut dictum est.</p>
<p><milestone id="n. 9" unit="section"/><A NAME="81198"/><emph>n. 9</emph></p><p>Deinde cum dicit, quoniam si accedit ad improbandum ipsam positionem.
	Et primo quantum ad hoc quod visum attribuebant igni.
	Secundo quantum ad hoc quod ponebant visum videre extramittendo, ibi, irrationale vero omnino est.
	Circa primum tria facit.
	Primo proponit opinionem Platonis.
	Secundo Empedoclis, ibi, Empedocles autem videtur.
	Tertio opinionem Democriti, ibi, Democritus autem quoniam.
	Circa primum duo facit.
	Primo obiicit contra Platonem.
	Secundo removet eius responsionem, ibi, dicere autem quod extinguatur.
	Circa primum sciendum est, quod Empedocles et Plato in Timaeo in duobus conveniebant, quorum unum est quod organum visus pertinet ad ignem: secundum est quod visio contingit per hoc quod lumen exit ab oculo, sicut ex lucerna.
	Ex his autem duabus concludit philosophus quod visus deberet videre in tenebris, sicut in luce.
	Potest enim etiam in tenebris lumen a lucerna emitti illuminans medium.
	Et ita, si per emissionem luminis oculus videt, sequitur quod etiam in tenebris oculus videre possit.</p>
<p><milestone id="n. 10" unit="section"/><A NAME="81199"/><emph>n. 10</emph></p><p>Deinde cum dicit dicere autem excludit positionem Platonis quam in Timaeo ponit dicens, quod, quando lumen egreditur ex oculo, si quidem inveniat in medio lumen, salvatur per ipsum, sicut per sibi simile, et ex hoc accidit visio.
	Si tamen non inveniat lumen, sed tenebras, propter dissimilitudinem tenebrarum ad lumen ab oculo egrediens extinguitur, et ideo oculus non videt.</p>
<p><milestone id="n. 11" unit="section"/><A NAME="81200"/><emph>n. 11</emph></p><p>Sed Aristoteles dicit hanc causam non esse veram; et hoc probat ibi, quae enim.
	Non enim potest assignari ratio, quare lumen oculi a tenebris extinguitur, dicebant enim Platonici tres esse species ignis: scilicet lumen, flammam, et carbonem.
	Ignis autem, cum sit naturaliter calidus et siccus, extinguitur, vel ex frigido, vel ex humido: et hoc manifeste apparet in carbonibus et flamma.
	Sed neutrum contingit in lumen, quia nec per frigidum nec per humidum extinguitur.
	Non ergo bene dicitur, quod extinguitur ignis per modum ignis.
	Alexander autem in commento dicit, quod invenitur alia litera talis: <hi>qualis videtur quidem in carbonibus esse ignis et flamma in lumine: neutrum autem videtur conveniens.
	Neque enim humidum, nec frigidum, quibus extinctio fit</hi>.
	Et secundum hanc literam ratio Aristotelis magis videtur esse ad propositum.
	Lumen enim igneum quod apparet in carbonibus et flamma extinguitur frigido aut humido.
	Tenebrae autem neque sunt aliquid frigidum nec humidum.
	Non ergo per tenebras potest extingui lumen igneum egrediens ab oculo.</p>
<p><milestone id="n. 12" unit="section"/><A NAME="81201"/><emph>n. 12</emph></p><p>Posset autem aliquis dicere, quod lumen igneum egrediens ab oculo non extinguitur in tenebris, sed quia debile est, nec confortatur ab exteriori lumen, ideo latet nos.
	Et propter hoc non fit visio.</p>
<p><milestone id="n. 13" unit="section"/><A NAME="81202"/><emph>n. 13</emph></p><p>Sed Aristoteles hoc reprobat ibi, si igitur.
	Circa quod sciendum est, quod lumen igneum extinguitur vel obtenebratur dupliciter.
	Uno quidem modo secundum proprietatem luminis, prout parvum lumen extinguitur ex praesentia maioris luminis.
	Alio modo secundum proprietatem ignis, qui extinguitur in aqua.
	Si ergo illud debile lumen ab oculo egrediens esset igneum, oporteret quod extingueretur in die propter excellentiorem claritatem, et in aqua propter contrarietatem ad ignem; et per consequens inter glacies magis obtenebraretur praedictum lumen visibile.
	Videmus enim hoc accidere in flamma et in corporibus igneis vel ignitis, quod tamen non accidit circa visum.
	Unde patet praedictam responsionem vanam esse.</p>
<p><milestone id="n. 14" unit="section"/><A NAME="81203"/><emph>n. 14</emph></p><p>Deinde cum dicit Empedocles autem narrat opinionem Empedoclis, de cuius improbatione iam dictum est: et dicit quod Empedocles videtur aestimare sicut dictum est, quod visio fiat lumine exeunte: et ponit verba eius quae metrice protulit.
	Dicebat enim quod ita accidit in visu, sicut quando aliquis cogitans progredi per aliquod iter per noctem hyemis, flant venti, praeparat lucernam, accendens lumen ardentis ignis, licet impetus omnium ventorum sufficienter prohibens, ponens accensum in laternam, et per hoc flatum ventorum spirantium impediens, scilicet eos ne possint eorum flatus pervenire usque ad lumen ignis, lumen autem ignis contentum extragrediatur, et quanto magis expansum fuerit extra, tanto magis illustrat aerem, ita tamen quod radii exeuntes sunt domiti, idest attenuati per velum laternae, puta per pellem, vel aliud huiusmodi.
	Non enim ita clare illuminatur aer per laternam, sicut illuminaretur ab igne non velato.
	Et similiter dicit accidere in oculo <hi>in quo lumen antiquum</hi>, idest a prima formatione oculi <hi>ad sensum contutatur</hi>, idest tute conservatur <hi>in miringis</hi>, idest in tunicis oculi per quas sicut per quosdam subtiles linteos lumen diffunditur circumquaque per pupillam, quae quidem tunicae revelant radiis per eas emissis profundum aquae fluentis circa ignis accensum in pupilla ad nutritionem, vel potius contemperationem ignis in profundo collocati.
	Et sic lumen extra pervenit, quando magis fuerit expansum, ab interiori procedens.
	Vel quod dicit <hi>circulo</hi> referendum est ad circularitatem pupillae.</p>
<p><milestone id="n. 15" unit="section"/><A NAME="81204"/><emph>n. 15</emph></p><p>Notandum est, quod signanter dixit <hi>per velum domitis radiis</hi>, ad signandum causam quare non videtur in tenebris, quia scilicet lumen egrediens debilitatur per hoc quod transit per praedicta velamenta ut possint perfecte aerem illuminare.
	Positis autem verbis Empedoclis, subiungit, quod aliquando dicebat visionem fieri per emissionem luminis, ut dictum est, aliquando autem dicebat quod visio fit per quaedam corpora defluentia a visibilibus et pervenientia ad visum; et forte eius opinio erat, quod utrumque coniungeretur ad visionem.</p>
</div2>
<div2 n="4"><head>Lectio 4</head>
<p><milestone id="n. 1" unit="section"/><A NAME="81205"/><emph>n. 1</emph></p><p>Post opinionem Platonis et Empedoclis hic tertio philosophus prosequitur de opinione Democriti.
	Circa quod tria facit.
	Primo ostendit in quo Democritus bene dixerit et in quo male.
	Secundo prosequitur illud in quo male dixit, ibi, incongruum autem est.
	Tertio prosequitur illud, in quo bene dixit, ibi, quod visus namque.
	Dicit ergo primo, quod Democritus bene dixit in hoc, quod visum attribuit aquae; sed in hoc male dixit, quod putavit visionem non aliud esse quam apparitionem rei visae in pupilla ex corporali dispositione oculi, quia scilicet oculus est laevis, idest politus, tersus.
	Et ita patet quod ipsum videre non consistit in hoc quod est apparere talem formam in oculo; sed consistit <hi>in vidente</hi>, idest in habente virtutem visivam: non enim oculus est videns propter hoc quod est laevis, sed propter hoc quod est virtutis visivae: illa enim passio, scilicet quod forma rei visae in oculo appareat, est reverberatio, idest causatur ex refractione sive reverberatione formae ad corpus politum.
	Sicut videmus in speculo accidere: cum enim immutatio diaphani, quae fit a corpore visibili pervenerit ad corpus non diaphanum, non potest ultra immutatio transcendere, sed quodam modo reflectitur ad similitudinem pilae, quae repercutitur proiecta ad parietem; et ex tali repercussione redit forma rei visae ad partem oppositam.
	Unde contingit quod aliquis in speculo videat seipsum, vel etiam in aliam rem, quae non directe visui eius obiicitur.</p>
<p><milestone id="n. 2" unit="section"/><A NAME="81206"/><emph>n. 2</emph></p><p>Sed hoc locum non habet nisi duo concurrant: quorum unum est, ut corpus sit superficie laeve, et ex hoc quodam modo fulgens, ut supra dictum est, per quem fulgorem moderatum manifestatur species in reflexione.
	Aliud est quod corpus illud sit interius ad aliquid terminatum, ut immutatio praedicta ultra non transeat.
	Et ideo videmus, quod nisi in vitro apponatur plumbum vel aliquod huiusmodi, quod impediat penetrationem, ne ulterius procedat immutatio, non fit talis apparitio.
	Utrumque autem horum concurrit in oculo.
	Est enim moderate fulgens propter laevitatem, ut supra habitum est, et habet aliquod in fundo, quod terminet eius pervietatem: unde manifestum est quod hoc accidens, scilicet quod forma rei visae appareat in oculo, accidit pure propter refractionem, quae est passio corporalis, quae causatur ex determinata corporis dispositione.</p>
<p><milestone id="n. 3" unit="section"/><A NAME="81207"/><emph>n. 3</emph></p><p>Democrito tamen nondum erat manifestum de huiusmodi refractionibus, et de formis, quae apparent in corporibus specularibus propter refractionem praedictam.
	Ipsa autem visio secundum rei veritatem non est passio corporalis, sed principalis eius causa est virtus animae.
	Democritus tamen ponebat animam esse aliquid corporale; et ideo non est mirum si operationem animae nihil aliud esse dicebat quam passionem corporalem.</p>
<p><milestone id="n. 4" unit="section"/><A NAME="81208"/><emph>n. 4</emph></p><p>Sciendum tamen quod praedicta apparitio, quantum ad primam receptionem formae quae est visionis, est corporalis, non enim visio est actus animae nisi per organum corporeum: et ideo non est mirum si habeat aliquam causam ex parte corporeae passionis; non tamen ita quod ipsa corporea passio sit idem quod visio.
	Sed aliqua causa est eius quantum ad primam, ut ita dicam, percussionem formae visibilis ad oculum: namque reflexio consequens, nihil facit ad hoc quod oculus videat rem visam per speciem in eo apparentem, sed facit ad hoc quod alteri possit apparere.
	Unde etiam oculus videns rem per speciem, non videt ipsam speciem in eo apparentem.</p>
<p><milestone id="n. 5" unit="section"/><A NAME="81209"/><emph>n. 5</emph></p><p>Deinde cum dicit incongruum autem prosequitur quantum ad hoc quod Democritus male dixit.
	Et dicit quod valde incongruum videtur quod Democrito ponenti visionem nihil aliud esse quam apparitionem praedictam, non occurrerit ista dubitatio, quare alia corpora, in quibus formae rerum visibilium, quas idola nominabat, specialiter apparent, non videant, sed solus oculus.
	Ex quo manifeste apparet, quod non tota ratio visionis est praedicta apparitio; sed in oculo est aliquid aliud, quod visionem causat, scilicet virtus visiva.</p>
<p><milestone id="n. 6" unit="section"/><A NAME="81210"/><emph>n. 6</emph></p><p>Deinde cum dicit quod visus prosequitur id quod Democritus bene dixit.
	Et primo proponit necessitatem.
	Secundo manifestat per signa, ibi, et hoc est et ipsis operibus.
	Dicit ergo primo: hoc quod Democritus organum visus attribuit aquae, verum est.
	Sciendum tamen quod visio attribuitur aquae non secundum quod est aqua, sed ratione perspicuitatis, quae communiter in aqua et aere invenitur.
	Nam visibile est motivum perspicui, ut dicitur in libro de anima.
	Attribuitur magis tamen visio aquae quam aeri propter duo.
	Primo quidem, quia aqua magis potest conservari quam aer.
	Aer enim de facili diffunditur; et ideo ad conservationem visus convenientior fuit aqua quam aer.
	Natura autem facit semper quod melius est.
	Secundo, quia aqua est magis spissa quam aer, et ex ratione suae spissitudinis habet quod in ea per quamdam reverberationem appareat forma rei visae; et hoc competit instrumento visus: esse autem perspicuum competit medio in visu, eo quod commune est aeri et aquae: et ideo concludit, quod oculus et pupilla magis attribuuntur aquae quam aeri.
	Est etiam et corpus caeleste perspicuum; sed quia non venit in compositione corporis humani, propter hoc hic praetermittitur.</p>
<p><milestone id="n. 7" unit="section"/><A NAME="81211"/><emph>n. 7</emph></p><p>Deinde cum dicit et hoc est manifestat organum visus esse aquae, per tria signa, quae in ipsis operibus manifesta sunt; quorum primum est, quod si oculi destruantur, ad sensum apparet inde aqua discurrens.
	Secundum est, quod in oculis embryonum de novo formatis, qui quasi adhuc recipientes magis virtutem sui principii, excedunt et in frigiditate et claritate, quae duo sunt connaturalia aquae.
	Tertium signum est, quia in animalibus habentibus sanguinem, in quibus potest esse pinguedo, quasi ex sanguine generata, circa pupillam ponitur album oculi habens pinguedinem et crassitudinem quamdam, ut ex eius caliditate permaneat aqueum pupillae humidum absque congelatione, quae perspicuitatem aquae diminueret, et sic impediretur visio.
	Et ideo ratione praedictae pinguedinis oculus qui pinguescit propter eius caliditatem nullis unquam passus est frigus in toto eo quod intra palpebras continetur.
	In animalibus vero, quae sunt sine sanguine, in quibus non invenitur pinguedo, natura facit oculos durae pellis, ad protegendum humidum aqueum, quod est intra pupillam.</p>
<p><milestone id="n. 8" unit="section"/><A NAME="81212"/><emph>n. 8</emph></p><p>Deinde cum dicit irrationale vero accedit ad improbandum quod aliqui posuerunt visionem fieri extramittendo, quod erat ratio attribuendi visum igni: unde hoc remoto, et illud removetur.
	Et circa hoc duo facit.
	Primo proponit duas opiniones ponentium quod videmus extramittendo.
	Secundo improbat alteram illarum, ibi, isto enim melius est.
	Dicit ergo primo, quod irrationale videtur quod visus videat aliquo ab eo exeunte.
	Quod quidem aliqui posuerunt dupliciter.
	Uno modo, ut id quod egreditur ab oculo extendatur usque ad rem visam; ex quo sequitur, quod cum nos videamus etiam astra, id quod egreditur a visu, extendatur usque ad astra: quod continet manifestam impossibilitatem.
	Cum enim egredi non sit nisi corporum, sequitur quod aliquod corpus egrediens ab oculo perveniet usque ad astra: quod idem apparet falsum multipliciter.
	Primo quidem, quia sequeretur plura corpora esse in eodem loco; tum quia illud quod egrederetur ab oculo simul esset cum aere; tum quia huiusmodi egredientia ab oculis oporteret multiplicari in eodem medio secundum multitudinem videntium per idem medium.
	Secundo, quia quaelibet emissio corporis in principio quidem est maior, in fine vero attenuatur, propter quod contingit quod flamma ex corpore accenso procedens tendit in summum: hic autem accidit contrarium.
	Dicunt enim mathematici, quorum est haec positio quod conus corporis egredientis ab oculo, est intra oculum basis illius res visae.
	Tertio, quia non posset quantitas oculi sufficere ad hoc quod tantum corpus ab eo progrederetur, quod attingeret usque ad astra quantumcumque subtiliaretur: talis enim est terminus subtilitatis corporum naturalium; et propterea quanto esset subtilius, tanto facilius corrumperetur.
	Et iterum: oporteret quod vel esset aer vel ignis illud corpus emissum ab oculo.
	Et aerem quidem emitti ab oculo non est necessarium, quia abundat exterius.
	Si vero esset ignis, videremus etiam ignem, vel non possemus videre media in aqua: nec etiam possemus videre nisi in sursum, quo tendit motus ignis.
	Non autem potest dici quod illud corpus, quod egreditur ab oculo, sit lumen, quia lumen non est corpus, ut probatum est in libro de anima.</p>
<p><milestone id="n. 9" unit="section"/><A NAME="81213"/><emph>n. 9</emph></p><p>Alia opinio est Platonis qui posuit quod lumen egrediens ab oculo non procedit usque ad rem, sed <hi>quodantenus</hi>, idest aliquod determinatum spatium, ubi scilicet cohaeret lumini exteriori, ratione cuius cohaerentiae fit visio, ut prius dictum est.</p>
<p><milestone id="n. 10" unit="section"/><A NAME="81214"/><emph>n. 10</emph></p><p>Deinde cum dicit isto enim melius praetermissa prima opinione tamquam maxime inconvenienti, consequenter improbat secundam dupliciter.
	Primo quidem, quia inutiliter et vane aliquid ponitur.
	Et hoc est quod dicit: melius esset dicere quod lumen interius coniungeretur exteriori in ipsa interiore extremitate oculi, quam extra per aliquam distantiam.
	Et hoc ideo, quia in illo spatio intermedio, si non est lumen exterius, extingueretur lumen interius a tenebris, secundum eius positionem, ut supra habitum est.
	Si vero attingat lumen usque ad oculum, melius est quod statim coniungatur; quia quod potest fieri sine medio melius est quam quod fiat per medium: cum aliquid fieri per pauciora melius sit quam per plura.</p>
<p><milestone id="n. 11" unit="section"/><A NAME="81215"/><emph>n. 11</emph></p><p>Deinde cum dicit sed hoc improbat coniunctionem luminis interioris ad exterius, etiam si fiat in principio oculi.
	Et hoc tripliciter.
	Primo quidem, quia coniungi vel separari est proprie corporum, quorum utrumque habet per se subsistentiam, non autem qualitatum, quae non sunt nisi in subiecto.
	Unde cum lumen non sit corpus sed accidens quoddam, nihil est dictum quod lumen adiungatur lumini, nisi forte corpus luminosum adiungeretur corpori luminoso.
	Potest autem contingere quod lumen intendatur in aere per multiplicationem luminarium: sicut et calor intenditur per augmentum calefacientis, quod tamen non est per additionem, ut patet in quarto physicorum.
	Secundo improbat per hoc, quod etiam dato quod utrumque lumen esset corpus, non tamen esset possibile quod utrumque coniungeretur, cum non sint eiusdem rationis.
	Non enim quodlibet corpus natum est coniungi cuilibet corpori, sed solum illa quae sunt aliqualiter homogenea.
	Tertio, quia cum inter lumen interius et exterius intercidat corpus medium, scilicet <hi>meninga</hi>, idest tunica oculi, non potest utriusque luminis esse coniunctio.</p>
</div2>
<div2 n="5"><head>Lectio 5</head>
<p><milestone id="n. 1" unit="section"/><A NAME="81216"/><emph>n. 1</emph></p><p>Postquam philosophus improbavit opinionem ponentium visionem, fieri extramittendo, hic determinat veritatem.
	Et circa hoc tria facit.
	Primo manifestat qualiter visio fiat secundum suam sententiam.
	Secundo ex hoc reddit causam eius quod supra positum est de organo visus, ibi, et rationabiliter.
	Tertio manifestat causam illam per signum, ibi, et hoc etiam ab accidentibus.
	Resumit ergo primo, quod dictum est in libro de anima, quod sine lumine impossibile est videre: quia enim visio fit per medium, quod est diaphanum, requiritur ad visionem lumen, quod facit aliquod corpus esse actu diaphanum, ut dicitur in libro de anima.
	Et ideo sive illud medium, quod est inter rem visam et oculum sit actu aer illuminatus, sive sit lumen, non quidem per se subsistens, cum non sit corpus, sed quocumque alio corpore, puta aqua vel vitro, motus, qui fit per huiusmodi medium, causat visionem.</p>
<p><milestone id="n. 2" unit="section"/><A NAME="81217"/><emph>n. 2</emph></p><p>Non est autem intelligendum quod huiusmodi motus sit localis, quasi quorumdam corporum defluentium a re visa ad oculum, sicut Democritus et Empedocles posuerunt: quia sequeretur quod per huiusmodi defluxum corpora visa diminuerentur quo usque totaliter consumerentur; sequeretur etiam quod oculus ex occursu continuo huiusmodi corporum destrueretur; neque etiam esset possibile ut totum corpus ab oculo videretur, sed solum secundum tantam quantitatem, quantam posset pupilla capere.</p>
<p><milestone id="n. 3" unit="section"/><A NAME="81218"/><emph>n. 3</emph></p><p>Est autem motus iste secundum alterationem: alteratio autem est motus ad formam, quae est qualitas rei visae, ad quam medium est in potentia inquantum est lucidum in actu, quod est diaphanum interminatum.
	Color autem est qualitas diaphani terminati, ut infra dicetur.
	Quod autem interminatum est, sic se habet ad terminatum, sicut potentia ad actum.
	Nam forma est quidam terminus materiae.</p>
<p><milestone id="n. 4" unit="section"/><A NAME="81219"/><emph>n. 4</emph></p><p>Sed propter aliam rationem diaphaneitatis in medio perspicuo, sequitur quod medium recipiat alio modo speciem coloris quam sit in corpore colorato, in quo est diaphanum terminatum, ut infra dicetur.
	Actus enim sunt in susceptivis secundum modum ipsorum: et ideo color est quidem in corpore colorato sicut qualitas completa in suo esse naturali; in medio autem incompleta secundum quoddam esse intentionale; alioquin non posset secundum idem medium videri album et nigrum.
	Albedo autem et nigredo, prout sunt formae completae in esse naturali, non possunt simul esse in eodem: sed secundum praedictum esse incompletum sunt in eodem, quia iste modus essendi propter suam imperfectionem appropinquat ad modum quo aliquid est in aliquo in potentia.
	Sunt autem in potentia opposita simul in eodem.</p>
<p><milestone id="n. 5" unit="section"/><A NAME="81220"/><emph>n. 5</emph></p><p>Deinde cum dicit et rationabiliter assignat, super id quod dictum est, causam quare necesse sit visum attribuere aquae, quod supra solum per signa ostenderat.
	Et dicit quod quia immutatio medii illuminati a corpore viso causat visionem, rationabiliter id quod est intra pupillam, quae est organum visus, est aqueum.
	Aqua enim est de numero perspicuorum.
	Oportet autem quod, sicut exterius medium est aliquod perspicuum illuminatum sine quo nihil potest videri, ita etiam quod intra oculum sit aliquod lumen.
	Et, cum non sit visio nisi in perspicuo, necesse est quod est intra oculum sit aliquod perspicuum; non autem corpus caeleste, quia non venit in compositionem humani corporis; et ideo necesse est quod sit aqua quae sit servabilior et spissior quam aer ut dictum est.</p>
<p><milestone id="n. 6" unit="section"/><A NAME="81221"/><emph>n. 6</emph></p><p>Quare autem ad videndum requiratur lumen interius, manifestat cum dicit: non enim in ultimo.
	Si enim virtus visiva esset in exteriori superficie oculi, sufficeret ad videndum solum lumen exterioris perspicui, per quod immutatio coloris perveniret ad exteriorem superficiem pupillae.
	Sed anima sive sensitivum animae non est in exteriori superficie oculi, sed intra.
	Et est attendendum quod signanter addit <hi>aut animae sensitivum</hi>; anima enim cum sit forma totius corporis et singularum partium eius, necesse est quod sit in toto corpore et in qualibet parte eius: quia necesse est formam esse in eo, cuius est forma; sed sensitivum animae dicitur potentia sensitiva, quae quia est principium sensibilis operationis animae quae per corpus exercetur, oportet esse in aliqua determinata parte corporis; et sic principium visionis est interius iuxta cerebrum, ubi coniunguntur duo nervi ex oculis procedentes.
	Et ideo oportet quod intra oculum sit aliquod perspicuum receptivum luminis, ut sit uniformis immutatio a re visa usque ad principium visivum.</p>
<p><milestone id="n. 7" unit="section"/><A NAME="81222"/><emph>n. 7</emph></p><p>Deinde cum dicit et hoc etiam manifestat quod dixerat per signum, quod accidit in quibusdam, qui in pugnis circa tempora vulnerantur; scissis enim poris, qui pupillam continuant visivo principio, subito tenebrae fiunt per visus amissionem, ac si lucerna extingueretur.
	Pupilla enim est sicut quaedam lampas illuminata ab exteriori lumine; et ideo, quando praescinduntur pori continuantes pupillam principio visivo, non potest lumen huius lampadis usque ad visivum principium pervenire, et ideo visus obscuratur.</p>
<p><milestone id="n. 8" unit="section"/><A NAME="81223"/><emph>n. 8</emph></p><p>Deinde cum dicit igitur si exclusis falsis opinionibus aliorum, accedit ad principale propositum.
	Et primo quantum ad organa sensuum non necessariorum.
	Secundo quantum ad organa sensuum necessariorum, ibi, tactivum autem.
	Circa primum duo facit.
	Primo adaptat organa sensuum elementis.
	Secundo manifestat quod dixerat, ibi, quod enim actu odoratur.
	Circa primum, considerandum est quod non fuit secundum sententiam Aristotelis quod organa sensuum elementis attribuerentur, ut patet in libro de anima, sed quia alii philosophi organa sensuum quatuor elementis attribuebant; ideo quasi in hoc condescendens, dicit quod suppositis his quae dicta sunt de visu, oportet, secundum quod aliqui dicunt, unumquodque <hi>sensitivorum</hi>, idest organorum sensus, attribuere alicui uni elementorum, sicut alii faciunt.
	Existimandum est quod visivum oculi attribuendum sit aquae, sensitivum autem sonorum sit attribuendum aeri, igni vero odorativum.</p>
<p><milestone id="n. 9" unit="section"/><A NAME="81224"/><emph>n. 9</emph></p><p>Sed hoc videtur esse contra id quod dictum est in libro de anima.
	Pupilla est aquae, auditus vero aeris, olfactus autem alterius, horum autem ignis aut nullius est, aut omnibus communis.
	Sed dicendum est, quod id quod est odoratus potest accipi dupliciter.
	Uno modo secundum potentiam; et sic organum odoratus est aeris vel aquae, ut dicitur in secundo de anima.
	Alio modo secundum actum; et sic est verum quod hic dicitur, ut ipse probabit.
	Et ideo signanter non dixit odorativum esse ignis, sicut dixerat sensitivum sonorum esse aeris, visivum oculi esse aquae; sed dicit odoratum esse ignis.
	Odorativum enim dicitur secundum potentiam, sed odoratus secundum actum.</p>
<p><milestone id="n. 10" unit="section"/><A NAME="81225"/><emph>n. 10</emph></p><p>Deinde cum dicit quod enim probat quod dixerat de organo odoratus.
	Et circa hoc tria facit.
	Primo ostendit odorativum esse in actu ignis.
	Secundo concludit quale debeat esse organum odoratus, quod est odoratus in potentia, ibi, propter quod et circa cerebrum.
	Tertio ostendit similitudinem organi odoratus ad organum visus, oculi autem generatio.
	Ait ergo primo, quod <hi>odorativum</hi>, idest organum habens virtutem odorandi, oportet quod sit hoc in potentia, quod actualis odoratus est in actu: quod manifestat per hoc quod sensibile facit sensum <hi>agere</hi>, idest esse in actu vel etiam operari.
	Oportet enim quod sensitivum sit in potentia sensibile; alioquin non pateretur ab ipso.
	Unde relinquitur quod sensitivum sit in potentia, sensus in actu.
	Manifestum est autem quod odor est fumalis evaporatio: non quidem ita quod fumalis evaporatio sit ipsa essentia odoris, hoc enim improbatum est, secundo de anima, longius enim diffunditur odor quam fumalis evaporatio; sed hoc dicitur, quia fumalis evaporatio est causa quod sentiatur odor.
	Fumalis enim evaporatio est ab igne vel a quocumque calido: ergo odoratus in actu fit per caliditatem, quae principaliter est in igne; et ideo in temporibus et locis calidis flores sunt maioris odoris.</p>
<p><milestone id="n. 11" unit="section"/><A NAME="81226"/><emph>n. 11</emph></p><p>Deinde cum dicit propter quod concludit ex praemissis, quod organum odoratus dicitur esse in loco, qui est circa cerebrum.
	Organum enim odoratus est in potentia odor in actu, qui est per calorem vel ignem; et ita oportet quod sit potentia: potentia autem calidum est materia contrariorum, nec potest esse in potentia ad unum eorum nisi secundum quod est actu sub altero, vel perfecte, vel imperfecte.
	Perfecte, sicut quando est sub forma medii, et ideo oportet quod substantia organi odoratus sit id, quod est actus frigidum, quod praecipue est in loco circa cerebrum.</p>
<p><milestone id="n. 12" unit="section"/><A NAME="81227"/><emph>n. 12</emph></p><p>Deinde cum dicit oculi autem ostendit convenientiam organi odoratus ad organum visus: et dicit, quod etiam oculi generatio habet eundem modum quantum ad hoc quod constat ex cerebro, quia cerebrum inter omnes partes corporis est humidius et frigidius, et ita habet naturam aquae quae est naturaliter frigida et humida; et congruit organo odoratus, quod debet esse calidum in potentia, et organo visus quod debet esse aquae.</p>
<p><milestone id="n. 13" unit="section"/><A NAME="81228"/><emph>n. 13</emph></p><p>Sed tunc videtur convenienter attribuisse Plato visum igni, sicut et hic Aristoteles odoratum.
	Dicendum est autem quod organum odoratus est aquae, inquantum aqua est potentia calidum, quod est ignis; organum autem visus est aqua inquantum est perspicua, et per consequens lucida in potentia.</p>
<p><milestone id="n. 14" unit="section"/><A NAME="81229"/><emph>n. 14</emph></p><p>Sed quia ignis est etiam lucidus actu sicut et calidum, adhuc posset aliquis dicere quod convenienter visus attribuitur igni.
	Dicendum est ergo quod eodem modo quo Aristoteles attribuit odoratum igni, nihil prohibet visum attribui igni, non secundum proprias eius qualitates, quae sunt calidum et siccum, sed secundum quod est lucidus actu: quod etiam attendisse videntur aliquid philosophi, augmentum sumentes a fulgore, qui apparet moto oculo.
	Sed tamen quantum ad hoc improbavit eorum opinionem Aristoteles; non quidem quia ponebant visum in actu esse ignem, quod aliqualiter esset verum, inquantum scilicet visus in actu, non fit sine lumine, sicut nec odoratus in actu sine calore; sed quia ponebant organum visus esse lucidum actu, ponentes visionem fieri non suscipiendo, sed extramittendo.</p>
<p><milestone id="n. 15" unit="section"/><A NAME="81230"/><emph>n. 15</emph></p><p>Deinde cum dicit tactivum autem determinat de organis sensuum necessariorum.
	Et primo ostendit quae cuique elemento sunt attribuenda.
	Secundo in quo loco sint sita, ibi, et ideo iuxta cor.
	Dicit ergo primo, quod organum tactus attribuitur terrae, et similiter organum gustus, qui est tactus quidam, ut in tertio de anima dictum est.
	Quod quidem non est sic intelligendum, quasi organum tactus vel gustus sit simpliciter terreum.
	Capillis enim et crinibus non sentimus, quae sunt magis terrea; sed quia, ut tertio de anima dicitur, terra maxime miscetur in organo ipsorum sensuum.
	Et de organo quidem tactus ratio ista est quia ut dicitur secundo de anima, organum tactus, ad hoc quod sit in potentia ad contrarias qualitates tangibiles, debet esse mediocriter complexionatum: et ideo oportet quod sit ibi secundum quantitatem plus de terra, quae inter alia elementa minus habet de virtute activa.
	De organo autem gustus ratio manifesta est.
	Sicut enim organum odoratus debet esse aqueum, ut sit ibi potentia calidum, sine quo non fit odoratus in actu, ita etiam organum gustus debet esse terreum, ut sit potentia humidum, sine quo non est gustus in actu.</p>
<p><milestone id="n. 16" unit="section"/><A NAME="81231"/><emph>n. 16</emph></p><p>Deinde cum dicit et ideo ostendit, ubi sit organum tactus et gustus constitutum; et dicit quod est iuxta cor, et assignat huius rationem, quia cor est oppositum cerebro secundum situm et qualitatem: et sicut cerebrum est frigidissimum omnium, quae in corpore sunt, ita et cor est calidissimum inter omnes corporis partes: et propter hoc sibi invicem opponuntur secundum situm, ut per frigiditatem cerebri temperetur caliditas cordis.
	Et inde est quod illi, qui habent parvum caput secundum proportionem ceterorum membrorum, impetuosi sunt, tamquam calore cordis non sufficienter reflexo per cerebrum.
	Et e converso illi, qui excedunt immoderate in magnitudine capitis sunt nimis humorosi et pinguiores per magnitudinem cerebri calorem cordis impedientem: propter quod oportet organum tactus, quod terreum est, esse principaliter in loco calidissimo corporis, ut per caliditatem cordis ad temperiem terrae frigiditas reducatur.</p>
<p><milestone id="n. 17" unit="section"/><A NAME="81232"/><emph>n. 17</emph></p><p>Nec obstat quod per totum corpus animal sentit sensu tactus: quia sicut alii sensus fiunt per medium extrinsecum, ita tactus et gustus per medium intrinsecum, quod est caro.
	Et sicut visivum principium non est in superficie oculi, sed intrinsecus; ita etiam principium tactivum est intrinsecus circa cor.
	Cuius signum est quod laesio, si accidat in locis circa cor, est maxime dolorosa.</p>
<p><milestone id="n. 18" unit="section"/><A NAME="81233"/><emph>n. 18</emph></p><p>Nec tamen oportet esse duo principia sensitiva in animali; unum circa cerebrum ubi constituitur principium visivum, odorativum et auditivum, et aliud circa cor ubi constituitur principium tactivum et gustativum.
	Sensitivum enim principium primo quidem est in corde, ubi est fons caloris in corde animalis.
	Nihil enim est sensitivum sine calore, ut dicitur in libro de anima.
	Sed a corde derivatur virtus sensitiva ad cerebrum, et exinde procedit ad organa trium sensuum, visus, auditus et odoratus: tactus autem et gustus referuntur ad ipsum cor per medium coniunctum, ut dictum est.
	Ultimo autem epilogat quod de sensitivis partibus corporis sit hoc modo determinatum sicut in superioribus habitum est.</p>
</div2>
<div2 n="6"><head>Lectio 6</head>
<p><milestone id="n. 1" unit="section"/><A NAME="81234"/><emph>n. 1</emph></p><p>Postquam philosophus ad organa sensuum applicavit considerationem de sensibus animalium, hic applicat ea ad ipsa sensibilia.
	Et primo dicit de quo est intentio.
	Secundo exequitur propositum, ibi, quemadmodum igitur dictum est de lumine.
	Circa primum duo facit.
	Primo proponit intentum secundo manifestat quod dixerat, ibi, est quidem igitur unumquodque.
	Dicit ergo primo, quod de sensibilibus propriis, quae sentiuntur <hi>secundum unumquodque sensitivum</hi>, idest secundum singula organa sensuum, (quod dicitur ad differentiam sensibilium communium scilicet de colore, sono et odore, quae sentiuntur per visum, auditum et odoratum) et de gustu et tactu, idest de sensibilibus horum sensuum, dictum est in libro de anima, universaliter et quomodo habent in sensum agere, et qualis sit operatio sensus secundum unumquodque organum immutatum a praedicto sensibili.
	Dictum est enim in secundo de anima, quod sensus est potentia sensibile, et quod sensibilia faciunt sensum esse in actu.
	Sed nunc considerandum est quid sit quodlibet sensibile secundum seipsum, scilicet quid sit color, quid sonus, quid odor, quid sapor; et similiter <hi>de tactu</hi>, idest de sensibilibus tactus.
	Sed primum dicendum est de colore, qui est obiectum visus, eo quod visus est spiritualior inter omnes sensus.</p>
<p><milestone id="n. 2" unit="section"/><A NAME="81235"/><emph>n. 2</emph></p><p>Non est tamen per hoc intelligendum, quod de omnibus his sensibus in hoc libro determinare intendat; sed quod omnium horum sensibilium consideratio, necessaria sit ad propositam intentionem.
	Sed cum sensibilia tactus sint vel proprietates elementorum, idest calidum, frigidum, humidum et siccum, de quibus determinatum est in libro de generatione, vel sint proprietates corporum distinctorum, sicut durum et molle et alia huiusmodi, de quibus determinatum est in libro Meteororum; unde nunc restat determinare de tribus, scilicet de colore, odore et sapore.
	De sono enim determinatum est in libro de anima, eo quod eadem est ratio generationis soni et immutationis auditus organi a sono.
	Qualiter autem immutentur organa sensuum a sensibilibus, pertinet ad considerationem libri de anima.</p>
<p><milestone id="n. 3" unit="section"/><A NAME="81236"/><emph>n. 3</emph></p><p>Deinde cum dicit est quidem exponit quod dictum est, scilicet quod considerandum sit quid sit color et sapor et cetera.
	Unumquodque horum enim dupliciter est.
	Uno quidem modo prout sentitur in actu.
	Alio vero modo, prout est sensibile in potentia.
	Quid autem sit unumquodque eorum secundum actum, idest secundum quod est color actu perceptus a sensu, aut sapor vel quodcumque aliud sensibile, dictum est in libro de anima, quomodo scilicet unumquodque horum idem sit vel alterum sensui secundum actum, scilicet visioni vel auditioni, quia videlicet visibile in actu est idem visioni in actu, visibile autem in potentia non est idem visui in potentia.
	Ergo quid unumquodque sensitivum sit in actu dictum est in libro de anima, in quo determinatum est de sensibilibus in actu; sed quid sit unumquodque eorum secundum seipsum, quod natum est facere sensitivum actu, est nunc dicendum in hoc libro.</p>
<p><milestone id="n. 4" unit="section"/><A NAME="81237"/><emph>n. 4</emph></p><p>Deinde cum dicit quemadmodum igitur determinat de sensibilibus secundum modum praetactum.
	Et primo de colore.
	Secundo de sapore, ibi, de odore vero et sapore.
	Tertio de odore, ibi, eodem autem modo oportet intelligere.
	Prima autem pars dividitur in duas partes.
	In prima, ostendit quid sit color in communi.
	In secunda parte determinat de differentiis colorum, ibi, est ergo inesse perspicuo.
	Circa primum duo facit.
	Primo proponit principia coloris.
	Secundo investigat coloris definitionem ex huiusmodi principiis, ibi, quemadmodum ergo et corporum.
	Est autem duplex coloris principium: unum quidem formale, scilicet lumen; aliud materiale, scilicet perspicuum.
	Primo ergo tangit principium formale, scilicet lumen.
	Secundo principium materiale, scilicet perspicuum, ibi, quod autem dicimus.
	Dicit ergo primo, quod sicut dictum est in libro de anima, lumen est color perspicui: quod quidem dicitur secundum quamdam proportionem, ex eo quod sicut color est forma et actus corporis colorati, ita lumen est forma et actus perspicui.</p>
<p><milestone id="n. 5" unit="section"/><A NAME="81238"/><emph>n. 5</emph></p><p>Differt autem quantum ad hoc quod corpus coloratum in seipso habet causam sui coloris, sed corpus perspicuum habet lumen ab alio.
	Et ideo dicit quod lumen est color perspicui <hi>secundum accidens</hi>, idest per aliud, non quia lumen sit actus perspicui inquantum huius.
	Quod autem sit actus eius secundum aliud, manifestat per hoc, quod, quando aliquod corpus ignitum, scilicet actu lucidum, adest perspicuo, ex praesentia eius fit lumen in perspicuo, ex privatione vero fiunt tenebrae.
	Non sic autem est de colore; quia color manet in corpore colorato quocumque praesente vel absente, licet non sit actu visibilis sine lumine.</p>
<p><milestone id="n. 6" unit="section"/><A NAME="81239"/><emph>n. 6</emph></p><p>Deinde cum dicit quod autem determinat de perspicuo: et dicit quod, hoc quod dicitur perspicuum, non est proprium vel aeris vel aquae, vel alicuius huiusmodi corporum, sicut est vitrum et alia corpora transparentia; sed est quaedam natura communis, quae in multis corporibus invenitur; scilicet quaedam naturalis proprietas in multis inventa, quam etiam virtutem nominat, inquantum est quoddam principium visionis.
	Et quia Platonici ponebant communia, sicut sunt separata secundum rationem, ita etiam separata esse secundum esse, ideo ad hoc excludendum subiungit, quod natura perspicuitatis non est aliqua natura separata, sed est in his corporibus sensibilibus, scilicet in aere et aqua et in aliis; in quibusdam quidem magis, in quibusdam vero minus.</p>
<p><milestone id="n. 7" unit="section"/><A NAME="81240"/><emph>n. 7</emph></p><p>Ad cuius evidentiam sciendum est quod philosophus dicit in secundo de anima, visibile non solum est color, sed etiam quoddam aliud, quod ratione comprehenditur innominatum.
	Est autem in genere visibilis communiter accepti, aliquid ut actus, aliquid vero ut potentia.
	Non est autem in hoc genere ut actus aliqua qualitas propria alicuius elementorum; sed ipsorum lumen, quod est quidem primo in corpore caelesti, derivatur autem ad inferiora corpora.
	Ut potentia quidem in hoc genere est id, quod est proprium luminis susceptivum: quod quidem in triplici ordine graduum se habet.</p>
<p><milestone id="n. 8" unit="section"/><A NAME="81241"/><emph>n. 8</emph></p><p>Primus quidem gradus, cum id quod est luminis susceptivum est totaliter lumine repletum, quasi perfecte in actum reductum, ita quod ulterius non sit receptivum alicuius qualitatis vel formae huius generis; quod quidem inter omnia corpora maxime competit soli.
	Unde corpus solare non potest esse medium in visu, ut sit recipiens et reddens formam visibilem.
	Proprietas autem lucendi secundum ordinem quemdam descendendo, procedit usque ad ignem: ulterius usque ad quaedam corpora, quae propter parvitatem sui luminis, non possunt lucere nisi in nocte, ut supra dictum est.</p>
<p><milestone id="n. 9" unit="section"/><A NAME="81242"/><emph>n. 9</emph></p><p>Secundus gradus est, eorum quae de se non habent lumen in actu, sed sunt susceptiva luminis per totum: huiusmodi corpora proprie dicuntur perspicua sive transparentia, vel diaphana.
	Phanon enim in Graeco idem est quod visibile.
	Et haec quidem proprietas transparendi invenitur quidem maxime in corporibus caelestibus, praeter corpora astrorum, quae occultant quod post se est; secundario autem in igne, secundum quod est in propria sphaera propter raritatem; tertio in aere; quarto in aqua; quinto etiam in quibusdam terrenis propter abundantiam aeris vel aquae in ipsis.</p>
<p><milestone id="n. 10" unit="section"/><A NAME="81243"/><emph>n. 10</emph></p><p>Tertius et infimus gradus est terrae, quae maxime distat a corpore caelesti, quae minime nata est recipere de lumine, sed in superficie tantum: exteriores enim partes propter sui grossitiem interiores obumbrant, ut ad eas non perveniat lumen.
	Quamvis autem in solis corporibus medii gradus proprie dicatur perspicuum vel diaphanum secundum nominis proprietatem, communiter tamen loquendo, potest dici perspicuum, quod est luminis susceptivum qualitercumque.
	Et ita videtur philosophus hic de perspicuo loqui.</p>
<p><milestone id="n. 11" unit="section"/><A NAME="81244"/><emph>n. 11</emph></p><p>Deinde cum dicit quemadmodum ergo investigat definitionem coloris.
	Et primo investigat genus.
	Secundo differentiam, ibi, sed eamdem naturam.
	Tertio definitionem concludit, ibi, quare color utique etiam.
	Est autem considerandum quod semper oportet subiectum ponere in definitione accidentis, ut dicitur septimo metaphysicae: differenter tamen.
	Nam, si accidens definitur in abstracto, subiectum ponitur loco differentiae; id autem, quod pertinet ad genus accidentis, ponitur loco generis; sicut cum dicitur, simitas est curvitas nasi.
	Cum autem accidens definitur in concreto, e converso subiectum ponitur loco generis, sicut cum dicitur, simus est nasus curvus.
	Quia ergo hic color definiendus est in abstracto, primo incipit investigare loco generis id quod est essentialiter ipse color.
	Et concludit ex praedictis, quod, cum perspicuum non sit natura separata, sed in corporibus existens; necesse est quod sicut corporum, in quibus haec natura invenitur, est aliquod ultimum, si sit finita: ita et ipsius perspicui, quod significat qualitatem talium corporum, oportet esse aliquod ultimum.</p>
<p><milestone id="n. 12" unit="section"/><A NAME="81245"/><emph>n. 12</emph></p><p>Et eadem ratio est de omnibus qualitatibus corporum quae per accidens fiunt quanta secundum corporum quantitatem: unde per accidens terminatur secundum corporum terminationem.
	Est ergo considerandum quod sicut corporum, quaedam terminata dicuntur, quia propriis terminis terminantur, sicut corpora terrestria; quaedam interminata, eo quod non terminantur propriis terminis, sed alienis: ita etiam est et circa perspicuum.
	Quoddam enim est interminatum ex seipso, quia nihil habet in se determinatum unde ipsum videatur.
	Quoddam autem est terminatum, quia determinate habet aliquid in seipso, unde videatur secundum propriam terminationem.</p>
<p><milestone id="n. 13" unit="section"/><A NAME="81246"/><emph>n. 13</emph></p><p>Perspicuum igitur indeterminatum est susceptivum luminis, cuius natura non est ut suscipiatur solum in extremo, sed per totum medium.
	Manifestum est autem quod ipsius perspicui, quod significat qualitatem in corporibus existentem, ut dictum est, est aliquid ultimum: et quod sit color, manifestum est ex his, quae accidunt; non enim videntur corpora colorata, nisi secundum suas extremitates.
	Per quod apparet quod color, vel est extremitas corporis, vel est in extremitate corporis.
	Et inde est quod Pythagorici colorem vocabant Epiphaniam, idest apparitionem, quia illud, quod apparet in superficie corporum, color est.
	Non est autem verum quod color sit extremitas corporis, ut Pythagorici posuerunt; quia sic esset superficies, vel linea, vel punctus; sed est in extremitate corporis, sicut natura perspicui est in corporibus.</p>
<p><milestone id="n. 14" unit="section"/><A NAME="81247"/><emph>n. 14</emph></p><p>Deinde cum dicit sed eamdem investigat id quod ponitur in definitione coloris sicut differentia; scilicet eius subiectum, quod est perspicuum.
	Et dicit, quod oportet existimare eamdem naturam esse, quae est susceptiva coloris in corporibus, quae colorantur <hi>exterius</hi>, idest non per proprium colorem, sed ex aliquo exteriori, et in his quae colorantur interius per proprium colorem.
	Illa autem quae colorantur ab exteriori, sunt perspicua, sicut aer et aqua: et hoc manifestat per colorem, qui apparet in aurora ex resplendentia radiorum solis ad aliqua corpora.</p>
<p><milestone id="n. 15" unit="section"/><A NAME="81248"/><emph>n. 15</emph></p><p>Assignat tamen differentiam inter corpora quae colorantur ab exteriori vel a seipsis.
	In his enim quae ab exteriori colorantur, propter hoc quod non habent determinatum colorem de se, non videtur idem color de prope et de longe, sicut apparet in aere et aqua maris, quae de longe apparet alterius coloris quam de prope.
	Quia enim horum color videtur secundum aliquam reverberationem, necesse est quod secundum varietatem situs prospicientis varietur apparitio propter diversam reverberationis figuram; sed in corporibus quae de se habent determinatum colorem est determinata <hi>phantasia</hi>, idest apparitio coloris, et non variatur secundum diversum situm aspicientium, nisi forte per accidens, puta cum corpus continens facit aliquam transmutationem apparitionis, vel quando color videtur per alium; sicut quae continentur in vase vitri rubei videntur rubea, vel etiam per aliquam reverberationem splendoris, sicut patet in collo columbae.</p>
<p><milestone id="n. 16" unit="section"/><A NAME="81249"/><emph>n. 16</emph></p><p>Quia igitur color, qui videtur in utrisque corporibus, non differt secundum proprium subiectum coloris, sed secundum apparitionis causam, quae est vel interius vel exterius; manifestum etiam quod utrobique est idem susceptivum coloris.
	Manifestum etiam quia in iis quae colorantur ab exteriori, perspicuum est susceptivum coloris, et etiam quod in his quae colorantur interius, perspicuum est quod facit ea participare colorem: quod quidem perspicuum in corporibus invenitur secundum magis et minus, ut dictum est.
	Quae enim istorum corporum plus habent de aere vel aqua, plus habent de perspicuo; minus autem habent quae superabundant in terrestri.
	Si ergo coniungamus duo quae dicta sunt: scilicet quod color sit in extremitate corporis, et quod corpora participent colorem secundum perspicuum; sequitur quod color sit quaedam extremitas perspicui.</p>
<p><milestone id="n. 17" unit="section"/><A NAME="81250"/><emph>n. 17</emph></p><p>Deinde cum dicit quare color concludit definitionem coloris.
	Et primo in his quae per se colorantur interius.
	Secundo in his quae colorantur ab exteriori, ibi, et ipsorum autem perspicuorum.
	Concludit ergo, quod color est extremitas perspicui in corpore determinato: quod quidem additur, eo quod huiusmodi corpora sunt, quae secundum se colorantur.
	In definitione autem debet poni id quod est per se.
	Quod autem dicit colorem esse extremitatem perspicui, non repugnat ei quod dixerat supra, colorem non esse extremitatem.
	Illud enim dixit de extremitate corporis; hoc autem de extremitate perspicui, quod nominat corporis qualitatem, sicut calidum et album.
	Et ideo color non est in genere quantitatis, sicut superficies, quae est extremum corporis; sed est in genere qualitatis, sicut et perspicuitas; quia extremum et id cuius est extremum, unius generis sunt.
	Si autem corpora intrinsecus quidem habent superficiem in potentia, non autem actu, ita etiam intrinsecus non colorantur in actu, sed in potentia, quae reducitur ad actum facta corporis divisione: illud autem intrinsecum non habet virtutem movendi visum, quod per se colori convenit.</p>
<p><milestone id="n. 18" unit="section"/><A NAME="81251"/><emph>n. 18</emph></p><p>Deinde cum dicit et ipsorum manifestat rationem coloris quantum ad ipsa perspicua interminata, sicut est aqua vel quicquid aliud huiusmodi habet aliquem colorem; quia in omnibus his non est color, nisi secundum extremitatem.</p>
</div2>
<div2 n="7"><head>Lectio 7</head>
<p><milestone id="n. 1" unit="section"/><A NAME="81252"/><emph>n. 1</emph></p><p>Postquam philosophus ostendit quid est color, hic procedit ad distinguendum species colorum.
	Et primo quantum ad colores extremos.
	Secundo quantum ad colores medios, ibi, de aliis autem coloribus.
	Quia vero differentiae, quibus species distinguuntur, debent esse per se generis divisivae et non per accidens, ut patet in septimo metaphysicae; ideo ex ipsa natura coloris, quam per definitionem supra positam explicaverat, concludit diversitatem specierum ipsius.
	Habitum est enim ex praemissis, quod subiectum coloris est perspicuum secundum suum extremum in corporibus terminatis.
	Proprius autem actus perspicui inquantum huius est lux, cuius praesentia in diaphano non determinato, sicut est aer, facit lumen, eius autem absentia facit tenebras.
	Contingit ergo in extremo perspicui terminatorum corporum inesse illud, quod in aere facit lumen; et hoc faciet ibi colorem album, et per eius absentiam efficietur color niger.
	Quod quidem non est sic intelligendum quasi in colore nigro nihil sit luminis: sic enim nigredo non esset contraria albedini, utpote non participans eamdem naturam, sed esset pura privatio, sicut tenebra aeris.
	Sed dicitur nigredo causari per absentiam luminis, quia minimum habet de lumine inter omnes colores, sicut albedo plurimum.
	Contraria enim sunt, quae in eodem genere maxime distant, ut dicitur decimo metaphysicae.</p>
<p><milestone id="n. 2" unit="section"/><A NAME="81253"/><emph>n. 2</emph></p><p>Deinde cum dicit de aliis procedit ad distinguendum colores medios; et dividitur in partes duas.
	In prima ponit quosdam modos generationis distinctionis colorum mediorum, non secundum ipsorum existentiam, sed secundum apparentiam.
	Secundo assignat veram generationem mediorum colorum secundum suam naturam, ibi, si autem commixtio est corporum.
	Circa primum philosophus duo facit.
	Primo ponit duos modos generationis et distinctionis mediorum colorum secundum apparentiam.
	Secundo comparat illos modos adinvicem, ibi, dicere autem sicut antiqui.
	Prima pars dividitur in duas, secundum duos modos, quos ponit.
	Secunda pars incipit ibi, unus autem apparere.
	Circa primum duo facit.
	Primo ponit generationem colorum mediorum.
	Secundo assignat distinctionem ipsorum, ibi, multos autem proportione.</p>
<p><milestone id="n. 3" unit="section"/><A NAME="81254"/><emph>n. 3</emph></p><p>Dicit ergo primo, quod cum dictum sit de coloribus extremis, dicendum est de aliis coloribus, scilicet mediis, distinguendo quot modis contingit eos generari.
	Supponitur ergo aliquid esse invisibile propter eius parvitatem.
	Contingit ergo duobus parvis corporibus non visibilibus propter parvitatem iuxta se positis, quorum unum sit nigrum, et aliud sit album, illud quod ex utroque compositum est, videri propter maiorem quantitatem.
	Omne autem quod videtur in huiusmodi corporibus, secundum aliquem colorem videtur.
	Illud autem totum, nec videtur ut album, nec ut nigrum: quia tam illud quod est album, quam illud quod est nigrum in ipso, positum est esse invisibile propter parvitatem.
	Unde necesse est quod videatur quasi quidam color ex utroque commixtus: et sic fit alia species coloris praeter album et nigrum.
	Ex quo patet quod contingit colores plures accipere, quam album et nigrum.</p>
<p><milestone id="n. 4" unit="section"/><A NAME="81255"/><emph>n. 4</emph></p><p>Deinde cum dicit multos autem assignat distinctionem mediorum colorum.
	Et primo assignat causam distinctionis mediorum colorum ex diversa proportione albi et nigri.
	Secundo assignat causam quare quidam colores medii sunt delectabiles, et quidam non, ibi, et eodem itaque modo.
	Circa primum considerandum est quod sicut philosophus dicit decimo metaphysicae, ratio mensurae primo quidem invenitur in numeris, secundo in quantitatibus continuis, deinde ultimo transfertur etiam ad quantitates, secundum quod in eis potest inveniri excessus unius qualitatis super aliam, sive per modum intensionis, prout aliquid dicitur albedo maior, quae est in maiori superficie.
	Quia vero proportio est quaedam habitudo quantitatum adinvicem; ubicumque dicitur quantum aliquo modo, ibi potest dici proportio.
	Et primo quidem in numeris; quia omnes in prima mensura, quae est unitas, sunt adinvicem commensurabiles.
	Communicant autem omnes in prima mensura, quae est unitas.</p>
<p><milestone id="n. 5" unit="section"/><A NAME="81256"/><emph>n. 5</emph></p><p>Sunt autem diversae proportiones numerorum, secundum quod diversi numeri adinvicem comparantur.
	Alia enim est proportio trium ad duo, quae vocatur sesquialtera, et alia quatuor ad tria, quae vocatur sesquitertia.
	Quia vero quantitates continuae non resolvuntur in aliquod indivisibile, sicut numeri in unitatem, non est necesse omnes quantitates continuas esse adinvicem commensurabiles; sed est invenire aliquas, quarum una excedat alteram, quae tamen non habent commensurationem.
	Quaecumque tamen quantitates continuae proportionantur adinvicem, secundum proportionem numeri ad numerum, earum est una mensura communis; puta si una sit trium cubitorum, et alia quatuor, utraque mensuratur cubito.</p>
<p><milestone id="n. 6" unit="section"/><A NAME="81257"/><emph>n. 6</emph></p><p>Et ad hunc modum in qualitatibus etiam contingit esse excessum et defectum, vel secundum aliquam proportionem numeralem, vel secundum excessum incommensurabilem.
	Et hoc est quod dicit quod contingit esse multos medios colores secundum diversas proportiones.
	Contingit enim quod album iaceat iuxta nigrum secundum proportionem duorum ad tria, vel trium ad quatuor, vel quorumlibet aliorum numerorum: aut secundum nullam proportionem numeralem, sed solum secundum incommensurabilem superabundantiam et defectum.</p>
<p><milestone id="n. 7" unit="section"/><A NAME="81258"/><emph>n. 7</emph></p><p>Deinde cum dicit eodem itaque ostendit quare quidam colores sunt delectabiles et quidam non; et assignat circa hoc duas rationes.
	Secundam ponit, ibi, vel etiam omnes colores.
	Dicit ergo primo, quod ex quo medii colores distinguuntur secundum diversas proportiones albi et nigri, <hi>eodem modo oportet</hi> se habere in mediis coloribus, sicut <hi>et in consonantiis</hi> quae causantur secundum proportionem vocis gravis et acutae.
	Sicut enim in consonantiis illae sunt proportionatissimae et delectabilissimae quae consistunt in numeris, sicut diapason in proportione duorum ad unum, et diapente in proportione trium ad duo; ita etiam in coloribus illi qui consistunt in proportione numerali sunt proportionatissimi, et hi etiam videntur delectabilissimi, <hi>sicut croceus et purpureus</hi>, idest rubeus.
	Et sicut paucae symphoniae delectabiles, ita etiam pauci sunt colores tales.
	Alii vero colores, qui non sunt delectabiles, non consistunt in proportione numerali.</p>
<p><milestone id="n. 8" unit="section"/><A NAME="81259"/><emph>n. 8</emph></p><p>Deinde cum dicit vel etiam assignat aliam rationem, quare quidam colores sunt delectabiles, et quidam non.
	Et dicit quod omnes species colorum possunt dici quod sint ordinatae secundum numeros.
	Et potest ad hoc movere, quia si sit excessus solum secundum superabundantiam et defectum, non erit alia species coloris, sed tunc solum quando superabundantia et defectus est secundum aliquam proportionem numeralem.
	Hoc autem supposito, adhuc sequeretur ipsos eosdem colores esse inordinatos <hi>quando sunt puri</hi>; puta si in una parte sit excessus albi supra nigrum secundum unam proportionem, in alia autem parte secundum aliquam aliam numeralem proportionem, et hoc confuse et absque ordine.
	Et ideo, quando non erit per totum eadem proportio numeralis, sequitur quod huiusmodi colores erunt inordinati et indelectabiles.
	Ultimo autem concludit hunc esse unum modum generationis mediorum colorum.</p>
<p><milestone id="n. 9" unit="section"/><A NAME="81260"/><emph>n. 9</emph></p><p>Deinde cum dicit unus autem ponit secundum modum generationis mediorum colorum.
	Et primo assignat generationem colorum mediorum.
	Secundo distinctionem ipsorum, ibi, multi autem et sic erunt.
	Dicit ergo primo, quod praeter modum praedictum est unus alius modus generationis mediorum colorum secundum apparentiam, per hoc, quod unus colorum apparet per alium, ita quod ex duobus coloribus resultat apparitio cuiusdam medii coloris.
	Et ponit duo exempla: primum in artificibus; sicut quandoque faciunt pictores ponentes unum colorem super alium, ita tamen quod manifestior color, idest fortior et tenacior, subtus ponatur; alioquin si debilior poneretur subtus, nullatenus apparet: et hoc praecipue faciunt quando volunt facere in sua pictura quod aliquid appareat ac si esset in aere vel aqua, ut puta cum pingunt pisces quasi in mari natantes, tunc enim superponunt fortiori colori piscium, quaedam debilem colorem, quasi aqua.
	Aliud vero exemplum ponit in rebus naturalibus.
	Sol enim secundum se videtur albus propter luminis claritatem; sed quando videtur a nobis mediante caligine sive fumo resoluto a corporibus, fit tunc puniceus, idest rubicundus.
	Et sic patet quod id quod secundum se est unius coloris, quando videtur per alium colorem, facit apparentiam tertii coloris.
	Fumus enim secundum se non est rubeus, sed magis niger.</p>
<p><milestone id="n. 10" unit="section"/><A NAME="81261"/><emph>n. 10</emph></p><p>Deinde cum dicit multi autem assignat etiam secundum hunc modum rationem distinctionis colorum.
	Et dicit, quod eodem modo multiplicantur medii colores secundum hunc modum generationis eorum, sicut et secundum praedictum, scilicet secundum diversas proportiones.
	Est enim accipere quamdam proportionem coloris infra positi, quod dicit esse in profundo, ad colorem supra positum, quem dicit esse in superficie.
	Et quidam tamen colores, supra et infra positi, non sunt in proportione aliqua numerali, et ideo causantur colores ut delectabiles et indelectabiles, ut supra dictum est.</p>
</div2>
<div2 n="8"><head>Lectio 8</head>
<p><milestone id="n. 1" unit="section"/><A NAME="81262"/><emph>n. 1</emph></p><p>Positis duobus modis generationis colorum mediorum, hic comparat praedictos modos adinvicem.
	Et circa hoc tria facit.
	Primo excludit quamdam positionem, ex qua procedebat unus praedictorum modorum.
	Secundo comparat praedictos modos adinvicem, ibi, in his autem quae secus invicem.
	Tertio ostendit quantum ad quid utrique praedictorum modorum sustineri possint, ibi, quare si non contingit.
	Dicit ergo primo, quod antiqui posuerunt colorem nil aliud esse quam quemdam effluxum a corporibus visis, sicut supra Democritus, et etiam Empedocles posuerunt, quod visio sit propter huiusmodi causam, scilicet propter defluxum idolorum a corporibus visis.
	Et quia unumquodque videtur per proprium colorem, ideo crediderunt nihil aliud esse colorem quam huiusmodi defluxionem.
	Sed hoc dicere est omnino incongruum.</p>
<p><milestone id="n. 2" unit="section"/><A NAME="81263"/><emph>n. 2</emph></p><p>Non enim poterant ponere, quod huiusmodi corpora, defluentia a corporibus visis ingrederentur intra oculum, quia sic corrumperetur substantia eius: unde oportebat omnibus modis quod visio fieret per contactum corporum resolutorum ad ipsum oculum, ex huiusmodi contactu immutatum ad videndum.
	Si ergo immutatio talis sufficit ad causandum visionem, melius est dicere quod visio fiat per hoc quod medium statim a principio moveatur a sensibili, quam dicere visionem fieri per contactum et defluxionem.
	Natura enim per pauciora se expedit inquantum potest.</p>
<p><milestone id="n. 3" unit="section"/><A NAME="81264"/><emph>n. 3</emph></p><p>Sunt autem et alia, quibus praedicta positio ostenditur esse falsa.
	Primo quidem, quia si visio fieret per contactum, tunc sensus visus non distingueretur a tactu, quod patet esse falsum.
	Visus enim non est cognoscitivus contrarietatum tactus.
	Secundo, quia corpora visa per continuum defluxum diminuerentur, et tandem totaliter consumerentur, nisi aliis defluxionibus supervenientibus, eorum quantitas servaretur.
	Tertio quia huiusmodi corpora defluentia a rebus visis cum sint subtilissima, a ventis propellerentur.
	Unde non fieret recta visio.
	Quarto, quia visus non indigeret lumine ad videndum, ex quo visio fieret per contactum visibilis: et multa alia huiusmodi inconvenientia sequuntur quae, quia manifesta sunt, philosophus praetermisit.</p>
<p><milestone id="n. 4" unit="section"/><A NAME="81265"/><emph>n. 4</emph></p><p>Deinde cum dicit in his autem comparat praedictos modos adinvicem.
	Ubi considerandum est quod primum modus generationis mediorum colorum assignabatur ab illis, qui ponebant colorem esse defluxionem.
	Et ideo, postquam Aristoteles ostendit falsitatem huius positionis secundum se, concludit inconveniens, quod sequitur in eis hac assignatione generationis colorum mediorum.
	Et dicit, quod qui ponunt medios colores generari, per hoc quod colores extremi <hi>secus invicem ponuntur</hi> necesse est eis dicere <hi>non solum quod magnitudo sit invisibilis, sed etiam</hi>, quod <hi>aliquod tempus sit insensibile</hi> ad hoc quod habeant propositum; quia ponebant visionem fieri per motum localem corporum defluentium.
	Nihil autem movetur ad aliquam distantiam secundum motum localem, nisi in tempore.
	Oportet autem assignare aliquod tempus, in quo defluxus fiat a re visa ad oculum; et tanto oportet ponere maius tempus, quanto fuerit maior distantia.</p>
<p><milestone id="n. 5" unit="section"/><A NAME="81266"/><emph>n. 5</emph></p><p>Manifestum est autem quod corporum minimorum secus invicem positorum non est omnino eadem distantia ad oculum: et sic oportet diversa esse tempora, in quibus perveniunt motus ab eis ad oculum.
	Non ergo videbitur totum, quod ex huiusmodi corporibus componitur, ut unum, sicut supra ponebatur nisi lateat tempus, in quo unus motus praeoccupat alium.
	Et ita necesse est ponere tempus insensibile in hoc modo generationis colorum.
	Sed <hi>hic</hi>, in secundo modo generationis colorum <hi>nulla necessitas est</hi> quod ponatur tempus insensibile, quia non ponitur visio fieri per defluxum secundum motum localem, <hi>sed ille color, qui in superficie</hi>, ponitur <hi>immobilis existens</hi>, idest cum maneat immobilis secundum locum, immutatur tamen per motum alterationis ab inferiori colore, ita <hi>ut non similiter moveat</hi>, visum, sicut per se moveret vel color supra positus vel suppositus, vel <hi>alius</hi> color medius <hi>apparebit</hi> et <hi>nec album nec nigrum</hi>.</p>
<p><milestone id="n. 6" unit="section"/><A NAME="81267"/><emph>n. 6</emph></p><p>Est autem considerandum quod ponentibus visum fieri per defluxionem et tactum, etiam remota generatione mediorum colorum, quam ponebant, sequitur tempus esse insensibile.
	Oportet enim eos dicere quod nullum corpus totum simul videatur, sed per aliquam temporis successionem, cum ponant visum fieri per contactum.
	Non est autem possibile quod totum aliquod magnum corpus, vel defluxus eius, simul tangatur a pupilla, propter eius parvitatem.
	Et ideo sequitur tempus esse insensibile, cum de aliquibus nobis videatur, quod simul ea tota videamus.</p>
<p><milestone id="n. 7" unit="section"/><A NAME="81268"/><emph>n. 7</emph></p><p>Est tamen considerandum quod aliquod corpus visui se offerens potest considerari dupliciter.
	Uno modo secundum quod est totum unum in actu, et singulae partes eius in eo existentes sunt quodammodo in potentia, et sic visio fertur in totum simul sicut in aliquid unum, non autem in aliquam eius partem determinate.
	Alio autem modo potest considerari corpus, quod visui se offert, secundum quod aliqua pars ipsius accipitur ut determinata in seipsa, et quasi ab aliis partibus distincta; et sic visus non fertur in totum simul, sed in unam partem post aliam.
	Et hoc quidem tempus, quo visio totius mensuratur, non est insensibile simpliciter, cum anima sentiendo prius et posterius in motu, sentiat tempus, ut patet in quarto physicorum.
	Sed tanto est huiusmodi tempus sensibilius quanto sensus fuerit perspicacior, et maior diligentia fuerit apposita.</p>
<p><milestone id="n. 8" unit="section"/><A NAME="81269"/><emph>n. 8</emph></p><p>Deinde cum dicit quare si non ostendit qualiter praedicti duo modi generationis colorum sustineri possint, et usque ad quid se extendant, scilicet usque ad apparentiam; concludens ex praedictis, <hi>quod si non contingit aliquam magnitudinem esse invisibilem, sed quaelibet magnitudo ab aliqua distantia est visibilis</hi>, ut sequitur, erit <hi>quaedam commixtio colorum haec</hi>, scilicet per alternos colores, <hi>et illo etiam modo</hi> per positionem colorum secus invicem, <hi>nihil prohibet</hi>, quin appareat quidam color communis ab aliqua distantia, ex qua scilicet non potest videri per se uterque color simplicium propter corporis parvitatem.
	Quod autem <hi>nulla magnitudo sit invisibilis</hi> simpliciter propter parvitatem, dicit in sequentibus esse videndum.</p>
<p><milestone id="n. 9" unit="section"/><A NAME="81270"/><emph>n. 9</emph></p><p>Deinde cum dicit si autem ponit modum generationis mediorum colorum, qui est non solum secundum apparentiam, sed secundum existentiam.
	Et primo determinat generationem mediorum colorum.
	Secundo assignat rationem distinctionis ipsorum secundum istum modum generationis, ibi, multi autem erunt.
	Quia vero iste modus generationis mediorum colorum accipitur secundum mixtionem corporum, ideo praemittit primo de mixtione corporum adinvicem; et subiungit secundo de mixtione colorum, ibi, simul autem quae sit necessitas.
	Dicit ergo primo, quod mixtio corporum adinvicem non solum est secundum quidem hunc modum, quem quidam putaverunt, quod quaedam minima iuxta alia ponerentur, quae propter parvitatem essent nostris sensibus immanifesta.
	Sed contingit aliqua corpora totaliter immisceri, ita scilicet quod totum toti immisceatur, sicut dictum est in libro de generatione, ubi universaliter tractatum est de corporum mixtione.
	Est autem verum, quod quaedam miscentur illo modo scilicet per positionem minimorum iuxta invicem, quaecumque scilicet possunt usque ad minima dividi; sicut multitudo hominum dividitur usque ad unum hominem, tamquam usque ad aliquid unum minimum, et multitudo equorum usque ad unum equum, et multitudo seminum usque ad unum semen, quod est unum granum tritici, vel aliquid huiusmodi.
	Unde bene potest dici quod talium multitudo est permixta per hoc, quod minima secus invicem ponuntur, sicut si homines confuse equis permiscentur, vel semina tritici seminibus hordei, non tamen erit permixtio talium totaliter.
	Singulae enim partes multitudinum remanebunt impermixtae, quia unus homo non permiscetur uni equo, nec aliquod aliud huiusmodi alicui tali.</p>
<p><milestone id="n. 10" unit="section"/><A NAME="81271"/><emph>n. 10</emph></p><p>Sed eorum quae non dividuntur usque ad minimum, scilicet corporum continuorum et similium partium, sicut vinum et aqua, non potest fieri mixtio modo praedicto, scilicet per positionem minimorum iuxta invicem, quia non est in eis accipere minimum; sed per hoc quod totum toti commiscetur, ita quod nulla pars remanet impermixta.
	Et haec sunt, quae maxime et verissime nata sunt permisceri.
	Quomodo autem haec fieri possint, determinatum est in libro de generatione.</p>
<p><milestone id="n. 11" unit="section"/><A NAME="81272"/><emph>n. 11</emph></p><p>Deinde cum dicit simul autem post commixtionem corporum tangit commixtionem colorum.
	Et dicit manifestum esse secundum praedeterminata quae sit necessitas quod commixtis corporibus colores misceantur.
	Dictum enim est supra quod perspicuum secundum quod existit in corporibus, facit colores participari.
	Perspicuum autem diversimode invenitur in corporibus secundum maius et minus, et similiter lucidum; et ideo permixtis coloribus in quibus est lucidum et diaphanum, necesse est quod fiat permixtio colorum.
	Et ista est principalis causa quod sunt multi colores praeter album et nigrum.
	Non autem est principalis causa supernatatio, idest quod unus color ponatur super alium, neque secus invicem positio, scilicet quod minima colorata iuxta invicem ponantur, quia color medius videtur praeter album et nigrum, non quidem de longe, nec de prope, sed ex quacumque distantia.
	Et ita patet quod iste est modus generationis colorum mediorum secundum ipsorum existentiam; alii autem duo modi pertinent ad solam apparentiam.</p>
<p><milestone id="n. 12" unit="section"/><A NAME="81273"/><emph>n. 12</emph></p><p>Deinde cum dicit multi autem assignat causam distinctionis colorum mediorum secundum praedictum modum generationis.
	Et dicit quod multi generantur colores medii, quoniam multis proportionibus solum invicem contingit commiscere corpora, et per consequens ipsos colores.
	Quaedam quidem secundum determinatos numeros, quaedam vero secundum solam superabundantiam incommensurabilem.
	Et alia omnia eodem modo hic dicenda sunt circa mixtionem, quae supradicta sunt in aliis duobus modis, scilicet in positionem colorum iuxta invicem, et in superpositione unius coloris super alterum.
	Unum autem est, quod restat posterius determinandum, quare scilicet sint finitae et non infinitae species colorum, saporum et sonorum.</p>
<p><milestone id="n. 13" unit="section"/><A NAME="81274"/><emph>n. 13</emph></p><p>Ultimo autem epilogando concludit.
	Iam dictum est quid sit color, et propter quam causam sint multi colores.
	Excusat autem se deinceps a determinatione soni et vocis: quia de his iam determinatum est in libro de anima, eo quod eadem est ratio generationis ipsorum et immutationis, quae secundum quod immutant pertinent ad considerationem libri de anima.</p>
</div2>
<div2 n="9"><head>Lectio 9</head>
<p><milestone id="n. 1" unit="section"/><A NAME="81275"/><emph>n. 1</emph></p><p>Postquam philosophus determinavit de colore, hic consequenter determinat de sapore.
	Et primo dicit de quo est intentio.
	Secundo exequitur propositum, ibi, igitur aquae natura.
	Dicit ergo primo, quod post colorem dicendum est de odore et sapore.
	Et circa hoc assignat duorum causam.
	Prima quidem, quare coniunctim de eis sit agendum, scilicet propter eorum convenientiam, quia utrumque eorum est fere eadem passio.
	Nominat autem utrumque passionem, quia utrumque eorum est in tertia specie qualitatis, quae est passio, vel passibilis qualitas.
	Dicit autem saporem et odorem fere esse eamdem passionem, quia utrumque causatur ex permixtione humidi et sicci secundum aliqualem terminationem a calido: non tamen utrumque eorum est omnino in eisdem: quia odor magis sequitur siccum, et ideo principalius est in fumali evaporatione; sapor autem magis sequitur humidum.</p>
<p><milestone id="n. 2" unit="section"/><A NAME="81276"/><emph>n. 2</emph></p><p>Deinde cum dicit manifestius autem assignat causam, quare prius dicendum est de sapore quam de odore.
	Videbatur enim esse dicendum de odore immediate post colorem, quia odor sentitur per medium extrinsecum sicut et color, non autem sapor.
	Sed ordo disciplinae requirit, ut a manifestioribus ad minus manifesta procedatur: manifestius est autem nobis genus saporum quam odorum.
	Unde de saporibus prius est agendum.
	Ideo autem sapor est nobis manifestior, quia certiori sensu sentitur a nobis.
	Sensum enim olfactus peiorem habemus et per comparationem ad cetera animalia, et per comparationem ad ceteros sensus qui in nobis sunt.
	Cuius ratio est, quia sicut supra dictum est, odoratus in actu perficitur per calidum igneum.
	Est autem organum olfactus circa cerebrum, quod est frigidius et humidius omnibus partibus corporis, ut supra habitum est.
	Homo autem inter omnia animalia habet cerebrum maius secundum quantitatem sui corporis, ut dicitur in libro de partibus animalium.
	Et ideo oportet quod homo deficiat in sensu odoratus.</p>
<p><milestone id="n. 3" unit="section"/><A NAME="81277"/><emph>n. 3</emph></p><p>Sed homo habet certissimum tactum inter omnia animalia.
	Cum enim tangibilia sint ea ex quibus constituitur corpus animalis, scilicet calidum et frigidum, humidum et siccum, et alia huiusmodi, quae consequuntur; non potuit esse, quod organum tactus esset denudatum ab omni qualitate tangibili, sicut pupilla caret omni colore; sed oportuit organum tactus esse in potentia ad qualitates tangibiles, sicut medium est in potentia ad extrema, ut dicitur in secundo de anima.
	Et ideo oportet, quod sensus tactus tanto sit certior quanto complexio corporis est magis temperata, quasi ad medium reducta.
	Hoc autem maxime oportet esse in homine, ad hoc quod corpus eius sit proportionatum nobilissimae formae.
	Et ideo homo inter alia animalia habet certissimum tactum, et per consequens gustum, qui est tactus quidam.
	Et huius signum est, quod homo minus potest sustinere vehementiam frigoris et caloris quam alia animalia: et etiam inter homines tanto est aliquis magis aptus mente, quanto est melioris tactus; quod apparet in his qui habent molles carnes, sicut dictum est in secundo de anima.</p>
<p><milestone id="n. 4" unit="section"/><A NAME="81278"/><emph>n. 4</emph></p><p>Deinde cum dicit igitur aquae exequitur propositum.
	Et primo determinat de sapore secundum veritatem.
	Secundo excludit falsas positiones quorumdam de natura saporis, ibi, Democritus autem.
	Prima pars dividitur in duas.
	In prima determinat quae sit natura saporis.
	In secunda determinat de speciebus saporum, ibi, quemadmodum autem colores.
	Circa primum duo facit.
	Primo excludit opiniones quasdam circa generationem saporum.
	Secundo determinat veritatem, ibi, apparent autem sapores.
	Circa primum duo facit.
	Primo ponit tres opiniones circa generationem saporum.
	Secundo improbat eas, ibi, horum autem, sicut Empedocles.</p>
<p><milestone id="n. 5" unit="section"/><A NAME="81279"/><emph>n. 5</emph></p><p>Incipit autem determinare naturam sive generationem saporum ab aqua, quae videtur esse subiectum saporum; et dicit, quod ipsa natura aquae secundum se, <hi>vult esse</hi> idest habet naturalem aptitudinem ad hoc quod sit insipida: et si aqua habet aliquem saporem, hoc est per mixtionem alicuius terrestris.
	Tamen quamvis aqua sit secundum se insipida, est tamen radix et principium omnium saporum.
	Qualiter autem hoc esse possit, tripliciter aliqui assignaverunt.</p>
<p><milestone id="n. 6" unit="section"/><A NAME="81280"/><emph>n. 6</emph></p><p>Empedocles enim dixit, quod omnes sapores sunt actu in ipsa aqua, sed sunt insensibiles propter parvitatem partium, in quibus radicantur.
	Secunda opinio fuit Democriti et Anaxagorae, sicut dixit Alexander in commento, quod in aqua quidem non erant sapores, idest actu, sed erat ibi quaedam materia saporum quemadmodum pansperma, idest universale semen, ita scilicet quod omnes sapores fiant quidem ex aqua, sed alii sapores ex aliis aquae partibus.
	Ponebant enim partes indivisibiles esse principia corporum.
	Nullum autem indivisibile est actu saporosum, sed oportet corpus sapidum esse compactum.
	Et ideo non ponebant esse sapores in actu sed saporum semina, ita tamen quod diversa indivisibilia corpora sint semina diversorum saporum, sicut et diversarum naturarum.
	Tertia opinio est dicentium quod differentia saporum non est ex parte ipsius aquae, sed solum ex parte agentis, quod aquam transmutat diversimode, sicut sol, vel quodcumque aliud calidum.</p>
<p><milestone id="n. 7" unit="section"/><A NAME="81281"/><emph>n. 7</emph></p><p>Deinde cum dicit horum autem improbat per ordinem praedictas tres opiniones.
	Et primo opinionem Empedoclis: dicens quod dictum Empedoclis est apertum mendacium.
	Si enim diversitas saporum esset actus in parvis partibus aquae, oporteret quod immutatio saporum non fieret nisi per hoc quod diversae partes aquae attraherentur ad corpus cuius sapores immutantur: hoc autem non semper fit.
	Si enim fructus ablati ab arbore exponantur soli, vel etiam decoquantur ad ignem, manifestum est quod immutatur eorum sapor per actionem caloris et non per aliam actionem ab aqua, quod posset dici de fructibus, qui dum pendent in arbore, mutant saporem attrahendo diversos humores a terra, sed in fructibus decisis ab arbore, videmus transmutationem saporum factam, per hoc quod ipsi fructus transmutantur facta resolutione interioris humoris per modum cuiusdam resudationis; et ita, dum iacent aliquo tempore ad solem, transmutantur de dulcedine in amaritudinem, aut e converso, vel ad quoscumque alios sapores, secundum diversam qualitatem decoctionis.</p>
<p><milestone id="n. 8" unit="section"/><A NAME="81282"/><emph>n. 8</emph></p><p>Secundo cum dicit similiter autem improbat secundam opinionem Democriti et Anaxagorae.
	Et dicit, quod etiam impossibile est aquam esse materiam saporum, quasi continentem omnia semina eorum, ita scilicet quod diversae partes eius sint semina diversorum saporum; quia videmus omnes unum et idem corpus immutari ad diversos sapores.
	Sicut enim eadem esca, quae sumitur ab animali vel planta, convertitur in diversas partes animalis vel plantae, ita et convertitur in diversos sapores convenientes diversis partibus; sicut unius plantae alius sapor est radicis, seminis et fructus; et diversarum plantarum ex eodem cibo nutritarum sunt diversi sapores.
	Et hoc est manifestum indicium quod diversi sapores non causantur ex diversis partibus aquae.
	Unde relinquitur quod causantur ex hoc quod aqua transmutatur in diversos sapores, secundum quod aliqualiter patitur ab aliquo immutante.</p>
<p><milestone id="n. 9" unit="section"/><A NAME="81283"/><emph>n. 9</emph></p><p>Tertio ibi, quod quidem improbat tertiam opinionem dicentium, quod sapores causantur ex mutatione aquae a solo calido.
	Et dicit manifestum esse quod aqua non accipit qualitatem saporis ex sola virtute calidi immutantis: aqua enim est subtilissima inter omnes humores et inter omnia corpora, quae sensibiliter humectant.
	Non autem dicit, inter omnia humida, quia aer, qui est humidus, est subtilior aqua.</p>
<p><milestone id="n. 10" unit="section"/><A NAME="81284"/><emph>n. 10</emph></p><p>Poterat autem esse dubium de oleo propter hoc quod supernatat aquae et plus diffunditur quam aqua.
	Et ideo ad hoc removendum subdit, quod aqua est subtilior etiam ipso oleo, et quod oleum supernatet aquae est propter aeritatem vel raritatem ipsius, sicut et ligna supernatant aquae.
	Sed quod oleum plus diffundatur quam aqua contingit propter eius lubricitatem et viscositatem: aqua enim est valde divisibilis, et ita una pars eius non sequitur ad aliam, sicut contingit in oleo.
	Et propter hoc quia aqua est subtilior oleo et magis divisibilis, difficilius est conservare aquam in manu, quam oleum: facilius enim tota cum manu elabitur, quam oleum.</p>
<p><milestone id="n. 11" unit="section"/><A NAME="81285"/><emph>n. 11</emph></p><p>Quia igitur aqua, propter sui subtilitatem, si sit pura non habens aliquid permixtum, non ingrossatur a calido agente, sicut alia, in quibus sunt partes terrestres, quae remanent subtili humido exhalante, manifeste sequitur quod oportet aliquam aliam causam ponere generationis saporum, quam immutationem aquae a caliditate: quia omnes sapores inveniuntur in corpore aliquo grossitudinem habente.
	Non tamen removetur, quod calidum sit aliqua causa immutans aquam ad saporem; sed non est tota causa: requiritur enim aliquid aliud; unde est magis concausa quam causa.</p>
</div2>
<div2 n="10"><head>Lectio 10</head>
<p><milestone id="n. 1" unit="section"/><A NAME="81286"/><emph>n. 1</emph></p><p>Postquam philosophus exclusit opiniones aliorum de causa generationis saporum, hic assignat veram causam secundum propriam opinionem.
	Et circa hoc tria facit.
	Primo assignat causam generationis saporum.
	Secundo definit saporem, ibi, et hoc est sapor.
	Tertio manifestat quod dixerat, ibi, quoniam autem non omnis sicci.
	Circa primum tria facit.
	Primo ostendit quod sapor est terrae et non solum aquae, ut antiqui ponebant.
	Secundo ostendit quod aqua immutatur a sicco terrestri ad sapores, ibi, pati enim et cetera.
	Tertio concludit causam generationis saporum, ibi, quemadmodum igitur qui lavant.
	Circa primum duo facit.
	Primo proponit quod intendit.
	Secundo manifestat propositum, ibi, quare multi antiquorum.
	Dicit ergo primo, quod omnes sapores quicumque apparent in fructibus plantarum, in quibus manifeste diversificantur sapores, sunt et in terra: non quidem ita quod terra pura saporem habeat, cum non habeat humorem; sed ad modicam permixtionem humidi, cum alteratione calidi, acquirit aliquem saporem.</p>
<p><milestone id="n. 2" unit="section"/><A NAME="81287"/><emph>n. 2</emph></p><p>Deinde cum dicit quare multi manifestat quod dixerat, per duo signa.
	Quorum primum sumitur secundum dictum, in quo multi antiquorum naturalium conveniunt: qui dicunt talis saporis esse aquam, per qualem terram transeat; et hoc manifestum est maxime in salsis aquis, non quidem ipsius maris, quia hoc habet aliam causam, ut in libro Meteororum ostensum est; sed quia aquae quorumdam fontium sunt salsae, propter hoc quod transeunt per similem terram.
	Nec hoc debet videri mirum; quia sal est quaedam species terrae, sicut et alumen vel sulphur.
	Unde et quidam montes inveniuntur de sale: hoc etiam apparet in aquis colatis per cinerem, quae habent amarum saporem, sicut cinis, per quem colantur.
	Inveniuntur quoque fontes diversorum saporum propter diversas terras per quas transeunt.</p>
<p><milestone id="n. 3" unit="section"/><A NAME="81288"/><emph>n. 3</emph></p><p>Est autem considerandum quod Aristoteles non inducit hoc ad ostendendum universaliter causam generationis saporum: quia per hoc non manifestatur nisi causa saporum in aquis; sed totum hoc inducit quasi quoddam signum ad ostendendum quod sapores conveniunt terrae et non soli aquae.</p>
<p><milestone id="n. 4" unit="section"/><A NAME="81289"/><emph>n. 4</emph></p><p>Secundum signum ponit ibi rationabiliter itaque et dicit quod sapores conveniunt terrae rationabiliter, quia saporum genus maxime manifestatur et diversificatur in his quae nascuntur immediate ex terra, propter affinitatem ipsorum ad terram.</p>
<p><milestone id="n. 5" unit="section"/><A NAME="81290"/><emph>n. 5</emph></p><p>Deinde cum dicit pati enim probat quod humidum aquae immutatur ad sapores a terra.
	Et primo probat propositum.
	Secundo excludit quamdam obiectionem, ibi, qua quidem igitur.
	Dicit ergo primo, quod humidum natum est pati a suo contrario sicut et omnia alia patiuntur a suis contrariis, ut probatum est in primo de generatione.
	Contrarium autem humido est siccum: unde humidum naturaliter patitur a sicco.
	Et, quia non solum terra est sicca, sed etiam ignis; ideo etiam patitur ab igne; quamvis quatuor qualitatum elementalium duae conveniant singulis, nam ignis est calidus et siccus, aer calidus et humidus, aqua frigida et humida, terra frigida et sicca.
	In singulis tamen elementis singulae harum qualitatum principaliter inveniuntur quasi propriae ipsis.</p>
<p><milestone id="n. 6" unit="section"/><A NAME="81291"/><emph>n. 6</emph></p><p>Nam ignis proprie calidus est, quia ignis est nobilissimum inter elementa et propinquissimum caelesti corpori, ideo contingit ei proprie et secundum se calidum esse, quod est maxime activum; siccum vero competit ei propter excessum caliditatis, quasi iam humiditate consumpta.
	Aeri vero competit quidem calidum secundario ex affinitate ad ignem; secundum se autem competit ei humidum, quod est nobilius inter qualitates passivas, quasi calore resolvente humiditatem et non consumente propter maiorem distantiam a prima causa caloris, quae est corpus caeleste.
	Aquae vero proprie et secundum se competit frigidum, quod est secunda qualitas activa, quasi privative se habens ad calidum: competit autem ei humidum secundario secundum propinquitatem ad aerem.
	Terrae vero competit quidem frigidum secundario, quasi ex propinquitate aquae; siccum autem competit ei proprie et per se, quasi propter longissimam distantiam a fonte caloris non soluta terra in humiditatem, sed in ultima grossitie permanente.
	Et haec determinata sunt in libro de elementis, idest in secundo de generatione, unde humidum maxime natum est pati a sicco terrestri.</p>
<p><milestone id="n. 7" unit="section"/><A NAME="81292"/><emph>n. 7</emph></p><p>Deinde cum dicit qua quidem excludit quamdam obiectionem.
	Non enim sequitur quod humidum a magis sicco patiatur, nisi patiatur a sicco in quantum est siccum.
	Posset autem aliquis hoc negans dicere, quod humidum patitur maxime ab igne inquantum est ignis; et ideo ad hoc excludendum dicit quod ignis inquantum est ignis, nihil natum est facere vel pati, nec etiam aliquod aliud corporum.
	Et hoc probat, quia secundum hoc nata sunt aliqua agere et pati abinvicem, quia habent contrarietatem, ut ostensum est in primo de generatione.
	Igni autem inquantum ignis, et terrae, inquantum terrae, nihil est contrarium, sicut nec alicui substantiae.
	Unde relinquitur quod huiusmodi corpora non agant et patiantur inquantum sunt ignis vel terra vel aliquid huiusmodi; sed inquantum calidum vel frigidum, humidum et siccum.
	Sed contra hoc videtur esse dubitatio.</p>
<p><milestone id="n. 8" unit="section"/><A NAME="81293"/><emph>n. 8</emph></p><p>Si enim igni competit per se esse calidum et siccum, si agit inquantum est calidum, videtur sequi quod agit inquantum est ignis.
	Ad hoc sciendum est, quod quidam opinati sunt calorem esse formam substantialem ignis, et secundum suam formam substantialem habebit aliquod contrarium et per consequens erit activus: sed quia ignis non solum significat formam, sed compositum ex materia et forma, ideo hic dicitur, quod ignis non est activus, nec est ei aliquid contrarium.
	Et sic solvit Alexander in commento.
	Sed hoc non potest stare; quia idem non potest esse in genere substantiae et accidentis secundum illud philosophi primo physicorum: quod vere est, nulli accidit.
	Forma autem substantialis ignis reducitur ad genus substantiae; ergo non potest esse quod calor sit forma substantialis ignis, cum sit accidens aliorum.
	Item forma substantialis non percipitur sensu, sed intellectu: nam quod quid est, est proprium obiectum intellectus, ut dicitur tertio de anima.
	Unde cum calidum sit sensibile per se, non potest esse forma substantialis alicuius corporis.</p>
<p><milestone id="n. 9" unit="section"/><A NAME="81294"/><emph>n. 9</emph></p><p>Est ergo dicendum, quod calor per se inest igni non sicut forma substantialis, quae non percipitur sensu, sed sicut proprium accidens eius; et quia actio naturalis est alicuius contrarii alternantis, ideo ignis agit secundum suum calorem, cuius est aliquid contrarium; non autem secundum suam formam substantialem, quae caret contrarietate; nisi contrarietas large accipiatur secundum differentiam perfecti et imperfecti in eodem genere; per quem modum etiam in numeris contrarietas invenitur, secundum quod minor numerus est ut imperfectum et pars respectu maioris.
	Formae autem substantiales rerum sunt sicut numeri, ut dicitur octavo metaphysicorum.
	Et per hunc modum est etiam inter differentias cuiuslibet generis contrarietas, ut in decimo metaphysicorum: sic enim animatum et inanimatum, sensibile et insensibile sunt contraria.
	Sed adhuc potest esse dubitatio.</p>
<p><milestone id="n. 10" unit="section"/><A NAME="81295"/><emph>n. 10</emph></p><p>Si enim in elementis non est principium actionis forma substantialis sed accidentalis; cum nihil agat ultra speciem, non videtur, quod per actionem naturalem elementorum transmutetur ad formam substantialem, sed solum ad formam accidentalem.
	Et propter hoc quidam posuerunt quod omnes formae substantiales sunt a causa supernaturali, et quod agens naturale solum alterando disponat ad formam.
	Et hoc reducitur ad opinionem Platonicorum, qui posuerunt quod species separatae sunt causae generationis, et quod omnis actio est a virtute incorporea.
	Stoici autem, sicut Alexander dicit, posuerunt quod corpora secundum seipsa agunt, inquantum scilicet sunt corpora.
	Aristoteles autem hic tenet mediam viam, quod corpora agunt secundum qualitates suas.</p>
<p><milestone id="n. 11" unit="section"/><A NAME="81296"/><emph>n. 11</emph></p><p>Et ideo dicendum quod unumquodque agit secundum quod est in actu, ut patet primo de generatione.
	Necesse est autem quod esse qualitatum elementalium derivetur a principiis essentialibus eorum; ita etiam, ut virtus Angeli competat huiusmodi qualitatibus ex virtute formarum substantialium.
	Omne autem, quod agit in virtute alterius, facit simile ei in cuius virtute agit; sicut terra facit domum ex virtute domus quae est in anima; et calor naturalis generat carnem animatam ex virtute animae; et per hunc etiam modum, per actionem qualitatum elementalium transmutatur materia ad formas substantiales.</p>
<p><milestone id="n. 12" unit="section"/><A NAME="81297"/><emph>n. 12</emph></p><p>Deinde cum dicit quemadmodum ergo concludit ex praemissis generationem saporum.
	Et dicit, quod sicut illi qui in humido aqueo lavant colores et sapores, idest corpora colorata et saporosa, faciunt aqua habere talem colores et saporem: ita etiam e converso, quando humidum aqueum colatur per siccum terrestre, et cum hoc fit aliqua immutatio a calido digerente et quodammodo commiscente humidum sicco, qualificatur humor aqueus qualitate saporosa.</p>
<p><milestone id="n. 13" unit="section"/><A NAME="81298"/><emph>n. 13</emph></p><p>Deinde cum dicit et hoc est inducit, ex praemissis praedictis, definitionem saporum; et dicit, quod sapor nihil est aliud quam passio facta in humido aqueo a dicto sicco, scilicet terrestri cum additione calidi, quae gustum secundum potentiam alterando, in actum reducit; quod quidem additur ad differentiam odoris et quarumdam aliarum passionum, quae causantur ab humido et sicco per actionem calidi, quae tamen non sunt immutativa gustus, sed aliorum sensuum.</p>
<p><milestone id="n. 14" unit="section"/><A NAME="81299"/><emph>n. 14</emph></p><p>Deinde cum dicit ducit enim manifestat definitionem saporis, et quantum ad ultimam partem eius: nam prima pars eius manifesta est ex praecedentibus.
	Dixerat autem quod sapor alterat gustum secundum potentiam: et ad hoc manifestandum subdit, quod sapor, sicut et quodlibet sensibile, reducit in actum sensitivum, quod prius erat in potentia ad sensibile; quia sentire, quod sequitur actionem sensibilis in sensum, non fit secundum addiscere, sed secundum speculari, idest non habet similitudinem cum eo quod est addiscere, quia alias in eo qui addiscit, generatur habitus scientiae de novo; sed in eo qui sentit, non generatur sensus de novo per actionem sensibilis, sed sensus fit actu operans, sicut contingit in eo qui speculatur actu.</p>
<p><milestone id="n. 15" unit="section"/><A NAME="81300"/><emph>n. 15</emph></p><p>Deinde cum dicit <hi>quoniam autem</hi> manifestat quod supra dixerat, scilicet quod sapor non sit solum in humido sive sicco.
	Et circa hoc tria facit.
	Primo ostendit quod sapor fundatur simul in humido et sicco.
	Secundo probat quoddam quod supposuerat, ibi, et sunt oblati cibi.
	Tertio probationem manifestat, ibi, oportet quidem.
	Dicit ergo primo, quod sapores sunt passiones quantum ad dulce, vel privationes quantum ad amarum, quod se habet ut imperfectum et privatio ad dulce sicut nigrum ad album; sed non cuiuslibet sicci, sed nutrimentalis; ex quo scilicet possunt nutriri animalia et plantae.
	Ex hoc possumus accipere quod nec siccum sine humido, nec humidum sine sicco pertinet ad sapores; quia esca, qua nutriuntur animalia, non est solum humidum, vel solum siccum, sed commixtum ex his.
	Ex iisdem enim nutrimur, ex quibus sumus, ut dictum est secundo de generatione et eadem ratio est de plantis.</p>
<p><milestone id="n. 16" unit="section"/><A NAME="81301"/><emph>n. 16</emph></p><p>Deinde cum dicit et sunt probat quod supposuerat, quod sapor sit passio vel perfectio nutrimenti.
	Ubi considerandum est quod cibi, qui offeruntur animalibus, ad duo eis deserviunt: scilicet ad augmentum, quo perducuntur ad perfectam quantitatem, et ad nutrimentum, per quod conservatur substantia.
	Deserviunt etiam cibi et ad generationem; sed hoc iam non pertinet ad individuum, sed ad speciem.
	Dicit ergo, quod cibi animalibus oblati, cum sint de numero sensibilium, inquantum sunt tangibilia, causant augmentum et decrementum, quia calidum et frigidum facit augmentum et decrementum; ita quod calidum proprie facit augmentum: eius est enim dilatare et diffundere quasi movendo ad circumferentiam; frigidum autem causat decrementum, quia eius est constringere, quasi movendo ad centrum, unde in iuventute animalia augentur, in senectute decrescunt.</p>
<p><milestone id="n. 17" unit="section"/><A NAME="81302"/><emph>n. 17</emph></p><p>Nec est contrarium quod dicitur secundo de anima, quod cibus auget prout est quantus; quia quantitas non sufficeret ad augmentum, nisi esset calor convertens et dirigens; sed cibus oblatus nutrit, inquantum est gustabilis.
	Et hoc probat per hoc quod omnia nutriuntur dulci, quod percipitur gustu; et hoc vel simplici dulci, vel commixtione aliorum saporum.
	Nec etiam est contrarium, quod secundo de anima dictum est, quod tactus est sensus animalium alimenti; quia ibi humorem, idest saporem ponit inter tangibilia; et ibidem dicit, quod sapor est delectamentum nutrimenti, inquantum scilicet indicat convenientiam eius.</p>
<p><milestone id="n. 18" unit="section"/><A NAME="81303"/><emph>n. 18</emph></p><p>Deinde cum dicit oportet quidem confirmat probationem praemissam.
	Et primo quantum ad hoc, quod dixit omnia nutriri dulci.
	Secundo quantum ad hoc quod dixerat de commixtione aliorum, ibi, commiscetur autem.
	Dicit ergo primo: quae pertinent ad augmentum et nutrimentum, oportet determinare in his quae sunt de generatione: dixit autem de his in libro de generatione in universali, sed adhuc magis dicendum est de his in libro de generatione animalium, ad quem pertinet consideratio de alimento animalium; nunc autem quantum ad propositum pertinet, tangendum est aliquid, scilicet quod calor naturalis active causat augmentum per extensionem quamdam; et construit nutrimentum digerendo, inquantum scilicet attrahit id quod est leve et dulce, et relinquit id quod est salsum et amarum propter gravitatem.
	Unde omnes faeces animalium sunt satis amarae vel salsae; et hoc manifestat per similitudinem in toto universo.
	Quia facit calor naturalis in animalibus et plantis, quod facit calor solis in corporibus exterioribus: attrahit enim humidum subtile, et relinquit id quod est terrestre et grossum; unde aquae complutae sunt dulces, quamvis mare a quo plurima fit resolutio, sit quod alii sapores commiscentur in cibo dulci quod solum nutrit, loco condimenti; sicut manifeste apparet de sapore salso et acuto, ut scilicet per huiusmodi sapores reprimatur dulce, ne nimis nutriat.
	Est enim nimis repletivum et supernatativum, quia facile attrahitur a calore propter sui levitatem.</p>
<p><milestone id="n. 19" unit="section"/><A NAME="81304"/><emph>n. 19</emph></p><p>Deinde cum dicit commiscentur autem assignat causam commixtionis aliorum saporum ad nutrimentum.
	Et dicit salsum.
	Ex hoc concludit quod omnia nutriuntur dulci, quod est attractum a calido naturali.</p>
</div2>
<div2 n="11"><head>Lectio 11</head>
<p><milestone id="n. 1" unit="section"/><A NAME="81305"/><emph>n. 1</emph></p><p>Postquam philosophus determinavit generationes saporum, hic distinguit species saporum.
	Et circa hoc tria facit.
	Primo ostendit in communi generationem mediorum saporum.
	Secundo ostendit quomodo medii sapores diversificantur, ibi, et secundum proportionem et cetera.
	Tertio ostendit quomodo album et nigrum se habeant adinvicem, ibi, et quemadmodum nigrum.
	Dicit ergo primo, quod sicut alii colores medii generantur ex commixtione albi et nigri, et ipsorum secundum se vel ex compositione causarum albi et nigri, ita medii sapores generantur mixtione dulcis et amari, vel ipsorum secundum se, vel ex mixtione causarum dulcis et amari.
	Calidum enim perfecte digerens humidum, causat saporem dulcem; privatio autem humidi perfecte digesti, est causa amaritudinis.
	Alii vero sapores causantur secundum quod humidum medio modo se habet, nec totaliter est consumptum, nec totaliter est indigestum.
	Quia enim sapor propinquius sequitur humorem quam calorem, non oportet considerare medium et extrema secundum calidum, sed secundum humidum aliqualiter passum a sicco et calido, quia in hoc principaliter consistit natura saporis; alioquin si medium et extrema acciperentur in saporibus secundum calidum, non essent dulce et amarum extrema, sed dulce esset medium.
	Nam calidum intensum et consumens frigidum, aut digerens calidum, aut omnino deficiens in digerendo propter victoriam frigidi, causat Ponticum vel acetosum saporem; calor autem moderatus sufficiens ad digerendum causat dulcedinem.</p>
<p><milestone id="n. 2" unit="section"/><A NAME="81306"/><emph>n. 2</emph></p><p>Deinde cum dicit et secundum agit de distinctione mediorum saporum.
	Et primo quantum ad differentiam delectabilis et indelectabilis.
	Secundo quantum ad nomina, ibi, qui quidem ergo pinguis.
	Tertio quantum ad numerum, per similitudinem ad colores, ibi, fere enim aequales.
	Dicit ergo primo, quod medii sapores diversificantur secundum proportionem commixtionis, inquantum scilicet unusquisque eorum vel magis vel minus accedit ad dulcedinem, sive amaritudinem.
	Quod quidem contingit dupliciter, sicut in coloribus dictum est: uno modo secundum numeralem proportionem observatam in praedicta commixtione et transmutationem humidi a calido; alio modo secundum indeterminatam superabundantiam, absque proportione numerali.
	Solum autem illi sapores delectant gustum, qui sunt commixti secundum numeralem proportionem.</p>
<p><milestone id="n. 3" unit="section"/><A NAME="81307"/><emph>n. 3</emph></p><p>Distinguit sapores medios secundum nomina.
	Et dicit quod sapor pinguis est quasi idem cum dulci: uterque enim sapor designat digestionem humidi a calido: verumtamen in dulci sapore ostendit calor magis dominari super humidum; unde pinguis sapor propinquior est aquoso sive insipido sapori propter abundantiam humiditatis.
	Similiter etiam amarus sapor et salsus fere sunt idem: uterque enim ostendit excessum caloris consumentis humidum: verumtamen in amaro videtur esse maior consumptio humiditatis quam in salso quia in salso videtur esse consumptum humidum infusum corpori: in amaro autem videtur esse ulterius resolutum et consumptum, vel totaliter vel in parte, humidum, conglutinans substantiam corporis.
	Unde faeces corporum resolutorum et interminatorum sunt amarae.</p>
<p><milestone id="n. 4" unit="section"/><A NAME="81308"/><emph>n. 4</emph></p><p>In medio autem sunt Ponticus sive mordicativus sapor, et austerus, idest acetosus, et acutus: ita tamen quod Ponticus et acetosus consistunt in humore nondum digesto propter defectum caloris: propter quod fructus indigesti sunt vel acetosi saporis, ut poma acerba vel Pontici, sicut pyra acerba.
	Ponticus tamen sapor videtur plus habere de terrestri.
	Unde et terra fere Ponticum saporem habet: acetosus autem videtur plus habere de frigido.
	Stypticus autem sapor videtur etiam multum habere de terrestri, propinquius enim est Ponticus, sed plus habet de calido, magis enim ad digestionem accedit; unde etiam quaedam digesta habent saporem stypticum, sicut fructus myrti.
	Acutus autem sapor significat excessum caloris, non quidem consumentis, sed superdigerentis humidum.</p>
<p><milestone id="n. 5" unit="section"/><A NAME="81309"/><emph>n. 5</emph></p><p>Deinde cum dicit fere enim distinguit sapores medios secundum numerum per similitudinem ad colores.
	Et dicit quod species humorum, idest saporum, sunt fere aequales numero speciebus colorum: septem autem species saporum sic numerandae sunt, ut pinguis sapor non distinguatur a dulci, salsum autem distinguatur ab amaro: ita quod si his tribus saporibus addantur alii quatuor supernumerati, erunt septem sapores.
	Similiter etiam rationabiliter dicitur ex parte colorum, quod lividum se habet ad nigrum sicut salsum ad amarum; flavum autem ad album, sicut pingue ad dulce.
	In medio autem erunt hi colores: puniceus, idest rubeus, et alurgon, idest citrinus, et viridis et ciarium, idest color caelestis, ita tamen quod viride et ciarium magis appropinquant ad nigrum, puniceum autem et citrinum magis appropinquant ad album.
	Sunt autem aliae species plurimae colorum et saporum, ex commixtione praedictarum specierum adinvicem.</p>
<p><milestone id="n. 6" unit="section"/><A NAME="81310"/><emph>n. 6</emph></p><p>Deinde cum dicit et quemadmodum comparat amarum ad dulce.
	Et dicit, quod sicut nigrum est privatio albi in perspicuo, ita amarum et salsum est privatio dulcis in humido nutrimentali.
	Semper enim alterum contrariorum est ut privatio, ut patet ex decimo metaphysicorum.
	Et, quia amarum est privatio dulcis, inde est quod omnium combustorum cinis est amarus, propter exhalationem humidi nutrimentalis, quod potabile vocat.</p>
<p><milestone id="n. 7" unit="section"/><A NAME="81311"/><emph>n. 7</emph></p><p>Deinde cum dicit Democritus autem excludit falsas opiniones aliorum de natura saporum.
	Primo in generali quantum ad omnia sensibilia.
	Secundo in speciali, quantum ad sapores, ibi, quidam autem proprie.
	Circa primum duo facit.
	Primo improbat opinionem antiquorum, quantum ad hoc quod reducebant omnia sensibilia ad qualitates tangibiles, secundo quantum ad hoc quod reducebant sensibilia propria ad sensibilia communia, ibi, amplius autem communibus.
	Dicit ergo primo, quod Democritus et plurimi naturalium philosophorum, quicumque intromittunt se ad loquendum de sensibilibus, faciunt quoddam incongruissimum, quia omnia, scilicet sensibilia, dicunt esse tangibilia: quod si esset verum, sequeretur quod quilibet sensus esset tactus, cum potentiae distinguantur secundum obiecta.
	Quod autem hoc sit falsum, facile est videre; quia alii sensus sentiuntur per medium extraneum, non autem tactus.</p>
<p><milestone id="n. 8" unit="section"/><A NAME="81312"/><emph>n. 8</emph></p><p>Deinde cum dicit amplius autem arguit antiquos in hoc, quod utebantur sensibilibus communibus quasi propriis.
	Reducebant enim colores et sapores et alia sensibilia ad magnitudinem et figuram.
	Magnitudo enim et figura, et asperum et leve, secundum quod ad figuram pertinent, et similiter acutum et obtusum, quae etiam pertinent ad dispositiones figurarum habentium angulos, sunt communia sensuum: quamvis non omnia haec percipiantur ab omnibus sensibus, percipiuntur tamen saltem tactu et visu; et ita non sunt propria sensibilia, quia sic uno solo sensu sentirentur.
	Dicit autem quod acutum et obtusum, quod est in melodiis, vel in magnitudinibus secundum aliam literam, id est in corporibus ad differentiam acuti, secundum quod est in vocibus et in saporibus.
	Et quod praedicta sunt sensibilia communia, manifestat per quoddam signum, quod circa huiusmodi, quae dicta sunt decipiuntur sensus, qui tamen non decipiuntur de propriis sensibilibus, sicut visus non decipitur de colore, nec auditus de sonis.</p>
<p><milestone id="n. 9" unit="section"/><A NAME="81313"/><emph>n. 9</emph></p><p>Deinde cum dicit quidam autem excludit opiniones praedictas in speciali.
	Et primo narrat eas.
	Secundo improbat, ibi, quamvis autem nullius.
	Dicit ergo primo, quod quidam reducunt propria sensibilia ad ista communia, sicut Democritus, qui nigrum dixit esse asperum, existimans obscuritatem nigri causari propter hoc quod partes, quae supereminent in aspero, occultant alias.
	Album autem dixit esse laeve, existimans claritatem albi provenire ex hoc, quod laeve totaliter illustretur propter hoc quod partes eius aequaliter iacent.
	Sapores autem reduxit ad figuras propter hoc, quod invenit acutum et obtusum in saporibus sicut in figuris, aequivocatione deceptus.</p>
<p><milestone id="n. 10" unit="section"/><A NAME="81314"/><emph>n. 10</emph></p><p>Secundo ibi, quamvis aut improbat praedictam opinionem de saporibus tribus rationibus.
	Quarum prima est, quod nullus sensus cognoscit figuras quasi propria sensibilia; et si essent alicui sensui propria maxime pertinerent ad visum.
	Sed, si sapores essent figurae, sequeretur quod gustus magis ea cognosceret.
	Si ergo hoc est verum, cum sensus aliquis quanto est certior tanto possit maxime discernere etiam minima in unoquoque genere, sequeretur, quod gustus tamquam certissimus cognosceret communia sensibilia, et maxime discerneret figuras: quod patet esse falsum, quia visus in hoc est potentior.</p>
<p><milestone id="n. 11" unit="section"/><A NAME="81315"/><emph>n. 11</emph></p><p>Secundam rationem ponit ibi amplius sensibilia quae talis est.
	Omnia sensibilia habent contrarietatem, quia secundum ea fit alteratio, ut probatum est septimo physicorum, sicut in colore sunt contraria album et nigrum, in saporibus autem dulce et amarum, et idem patet in aliis.</p>
<p><milestone id="n. 12" unit="section"/><A NAME="81316"/><emph>n. 12</emph></p><p>Videtur autem esse instantia in lumine, quod secundum se non habet contrarietatem, utpote qualitas propria existens supremi corporis contrarietate carentis.
	Tenebra vero opponitur ei ut privatio, non ut contrarium.
	Habet tamen contrarietatem secundum quod participat in coloribus.
	Sed figura non videtur esse contraria figurae; non enim est assignare quod polygoniarum, idest figurarum habentium multos angulos sit contrarium circumferens, idest circulus, qui nullum angulum habet.
	Contraria enim maxime distant.
	Non enim est dare aliquam figuram, qua non sit invenire aliam plures angulos habentem: ergo sapores non sunt figurae.</p>
<p><milestone id="n. 13" unit="section"/><A NAME="81317"/><emph>n. 13</emph></p><p>Tertiam rationem ponit ibi amplius et quae talis est.
	Figurae sunt infinitae, sicut et numeri: multiplicantur enim secundum numerum angulorum et linearum, ut patet in triangulo.
	Si ergo sapores essent figurae, sequeretur quod essent infinitae species saporum: quod patet esse falsum, quia nulla esset ratio quare unus sapor sentiretur et non alius.
	Non autem discernit sensus infinitos sapores: ergo sapores non sunt figurae.</p>
<p><milestone id="n. 14" unit="section"/><A NAME="81318"/><emph>n. 14</emph></p><p>Ultimo autem epilogando concludit quod dictum est de sapore et gustabili: quaedam autem aliae proprietates saporum propriam habent considerationem in libro de plantis, quem Aristoteles non fecit, sed Theophrastus, ut Alexander hic dicit in commento.</p>
</div2>
<div2 n="12"><head>Lectio 12</head>
<p><milestone id="n. 1" unit="section"/><A NAME="81319"/><emph>n. 1</emph></p><p>Postquam philosophus determinavit de saporibus, hic incipit determinare de odoribus.
	Et dividitur in duas partes.
	In prima determinat de odoribus.
	In secunda comparat sensum odoratus ad alios sensus, ibi, videtur autem sensus, qui est odorandi.
	Circa primum duo facit.
	Primo determinat generationem et naturam odoris.
	Secundo determinat species ipsius, ibi, species autem odorabilis.
	Circa primum duo facit.
	Primo manifestat quid sit passivum in generationem odorum.
	Secundo quid sit activum, ibi, quoniam vero ab enchymo.
	Circa primum tria facit.
	Primo proponit quod intendit.
	Secundo exponit quod dixerat, ibi, commune autem his.
	Tertio probat, ibi, non enim solum.
	Dicit ergo primo, quod eodem modo oportet intelligere in generatione odorum, sicut et in generatione saporum: scilicet quod aliquid est in generatione saporum passivum, et aliquid activum.
	Dictum est enim circa sapores, quod humidum aqueum patitur a sicco terrestri, et sic reducitur per actionem caloris ad hoc quod sit saporosum: in generatione autem odoris est activum humidum enchymum.
	Et dicitur enchymum ab en, quod est in, et chymos, quod est humor, quasi humore existente imbibito et incorporato alicui sicco.
	Hoc igitur est activum in odore; passivum autem est aliquod aliud genus, quod comprehendit sub se aerem et aquam.</p>
<p><milestone id="n. 2" unit="section"/><A NAME="81320"/><emph>n. 2</emph></p><p>Deinde cum dicit commune autem exponit quid sit illud genus commune aeri et aquae, quod est susceptivum odoris.
	Et dicit, quod commune utrique dicitur esse perspicuum, non tamen perspicuum, inquantum perspicuum est susceptivum odoris, sed coloris, ut supra habitum est; sed est susceptivum odoris secundum quod est lavabile vel mundabile enchymae siccitatis, idest secundum quod est receptivum enchymi sicci: quam quidem receptionem vocat lavationem, vel mundationem, inquantum aliquid per humidum receptivum natum est ablui vel mundari.</p>
<p><milestone id="n. 3" unit="section"/><A NAME="81321"/><emph>n. 3</emph></p><p>Deinde cum dicit non enim probat quod supposuerat, scilicet quod susceptivum odoris non solum sit aer, sed etiam aqua.
	Et primo inducit huius probationem.
	Secundo concludit quid sit proprium susceptivum odoris, ibi, si quis ergo.
	Dicit ergo primo, quod odor non solum suscipitur in aere, sed etiam in aqua; et hoc manifeste ostenditur propter hoc quod pisces aliqui, ut sunt ostracoderma, idest animalia durae testae, viventia in aqua, videntur odorare ex hoc quod a longe odore trahuntur ad alimentum, quod videre non possunt.
	Et ex hoc apparet quod aqua est susceptiva odoris, duplici ratione.
	Primo quidem, quia huiusmodi animalia non vivunt in aere, sed in aqua.
	Quod autem sub aqua, in qua huiusmodi pisces degunt, non sit aer sed aqua, probat per hoc, quod aer supernatet aquae etiam si infra aquam ponatur; sicut patet de ventre inflato, si per violentiam submergatur, quod supernatabit aquae.
	Secundo etiam, quia si daretur quod aer esset intra aquam, cum tamen huiusmodi animalia non respirent aerem, ita non sentirent odorem, si solus aer esset odoris susceptivus.</p>
<p><milestone id="n. 4" unit="section"/><A NAME="81322"/><emph>n. 4</emph></p><p>Deinde cum dicit si quis ergo concludit quid sit proprium susceptivum odoris: et dicit quod aer et aqua, quae sunt susceptiva odoris, sunt humida; sequitur quod odor nihil sit aliud quam quaedam natura, scilicet forma ab enchymo sicco impressa in humido, quod est aer et aqua; et illud est odorabile, quod est tale, idest humidum habens naturam sibi impressam ab enchymo sicco.</p>
<p><milestone id="n. 5" unit="section"/><A NAME="81323"/><emph>n. 5</emph></p><p>Deinde cum dicit quoniam vero probat quod enchymus sit effectivum odoris.
	Et hoc probat tripliciter.
	Primo quidem per ea quae habent vel non habent odorem.
	Secundo per diversas opiniones quorumdam de odore, ibi, videtur autem quibusdam.
	Tertio per affinitatem odoris ad saporem, ibi, adhuc autem siquidem.
	Dicit ergo primo, quod manifestum est et per ea quae habent odorem, quod haec passio, quae est odor, sit impressa ab enchymo, idest ab humore imbibito et comprehenso a sicco, ut supra dictum est.
	Primo enim elementa omnia, scilicet ignis, aqua, terra, carent odore; quia sive sint humida, sive sicca, sunt achyma, idest sine humore comprehenso a sicco; quia quae eorum sunt humida habent humidum sine sicco; quae autem eorum sunt sicca habent siccum sine humido, nisi sit facta aliqua commixtio elementorum.
	Unde mare habet aliquem odorem, quia in eo siccum terrestre est admixtum humido aqueo, ut manifestatur per salsum saporem.
	Sal etiam magis habet odorem, quam nitrum.
	Et quod ista duo, scilicet sal et nitrum, habeant aliquid de enchymo, manifestatur per hoc quod oleum exit ab eis per aliquod artificium; et ex hoc manifestatur quod est in eis aliquis humor pinguis comprehensus a sicco: sed nitrum minus habet de huiusmodi humore quam sal; et ideo est minus odorabile.</p>
<p><milestone id="n. 6" unit="section"/><A NAME="81324"/><emph>n. 6</emph></p><p>Secundo manifestat idem in lapidibus et lignis: et dicit quod lapis solidus et durus caret odore, quia non habet praedictum humorem, a quo odor causatur, propter magnam sui terrestritatem; sed ligna habent odorem, quia habent aliquid de praedicto humore: quod patet ex hoc, quia inflammabilia sunt propter pinguedinem in eis existentem.
	Unde ligna, quae habent humorem magis aquosum et minus pinguem, quasi non comprehensum a sicco, sunt minus odorabilia, sicut patet de ligno populeo: ligna autem abietis et pinea sunt multum odorabilia, propter pinguedinem humoris ipsorum.</p>
<p><milestone id="n. 7" unit="section"/><A NAME="81325"/><emph>n. 7</emph></p><p>Tertio manifestat idem in metallis, inter quae aurum est minime odorabile, eo quod caret praedicto humore: quod contingit propter eius magnam terrestritatem, quae significatur ex maximo pondere eius.
	Est enim ponderosius ceteris metallis.
	Sed aes et ferrum est odorabile, quia humidum in eis digestum est imbibitum a sicco, et non est totaliter ab eo separatum, sicut in auro.
	Unde et scoriae eorum, propter adustionem humidi, sunt minus odorabiles.
	Argentum vero et stannum sunt magis odorabilia quam aurum, minus vero quam aes et ferrum: habent enim humorem magis aquaticum et minus comprehensum a sicco quam aes et ferrum.
	Quia tamen humiditas eorum aliqualiter comprehenditur a sicco, non sunt penitus absque odore, sicut aurum.</p>
<p><milestone id="n. 8" unit="section"/><A NAME="81326"/><emph>n. 8</emph></p><p>Deinde cum dicit videtur autem ostendit quod enchymum sit activum odoris per opiniones aliorum.
	Secundo excludit eas, ibi, sed neutrum horum.
	Tertio concludit propositum, ibi, quoniam ergo.
	Dicit ergo primo: quibusdam videtur quod odor sit fumalis evaporatio, quae est communis aeri et terrae, quasi medium inter ea, quia est aliquid resolutum a sicco terrestri non pertingens ad subtilitatem aeream: et omnes antiqui qui loquuntur de odore, propinqui fuerunt ad hanc positionem.
	Unde et Heraclitus dicit, quod, si omnia entia resolverentur in fumum, nares percipientes odorem, discernerent omnia entia, quasi omnia entia essent odores.
	Existimabat enim Heraclitus vaporem esse rerum principium.</p>
<p><milestone id="n. 9" unit="section"/><A NAME="81327"/><emph>n. 9</emph></p><p>Quia tamen non omnes philosophi posuerunt odorem esse fumum, sed quidam aliquid simile, ideo ad hanc diversitatem manifestandam subiungit, quod quidam attribuebant odori exhalationem, quidam evaporationem, quidam utrumque; et ostendit differentiam inter haec duo; quia evaporatio nihil aliud est quam quaedam humiditas aquea resoluta; exhalatio autem sive fumus est commune aeri et terrae, cum sit resolutio quaedam ex sicco terrestri, sicut dictum est.
	Et signum huius differentiae est quod ex evaporatione quando condensatur, generatur aqua, ex fumali autem evaporatione aliquid terrestre.</p>
<p><milestone id="n. 10" unit="section"/><A NAME="81328"/><emph>n. 10</emph></p><p>Secundo ibi sed neutrum excludit praedictas positiones duabus rationibus.
	Quarum prima est, quia vapor pertinet ad aquam, quae non est odorabilis absque admixtione sicci, sicut supra dictum est; fumus autem non potest fieri in aqua, tamen fit odor, ut supra est ostensum per hoc, quod quaedam animalia odorant in aqua: ergo odor non est fumus nec vapor.</p>
<p><milestone id="n. 11" unit="section"/><A NAME="81329"/><emph>n. 11</emph></p><p>Secundam rationem ponit ibi amplius evaporatio quae talis est.
	Similis ratio est quod evaporatio dicatur odor, et quod colores dicantur effluxiones; sed illud non dicitur de coloribus, ut supra dictum est; ergo nec istud bene dicitur de odoribus.
	Utrobique enim sequitur quod sensus fiat per tactum, et odorum, et colorum; et quod corpora odorata et visa diminuerentur, et tandem totaliter resolverentur per effluxionem: et hoc est inconveniens, praesertim cum inveniatur tam a remotis aliquid videri et odorari, quod nullo modo resolutio corporis usque illuc reduci possit.
	Sic enim ad tantam distantiam, et color et odor per spiritualem immutationem medii percipi possunt.</p>
<p><milestone id="n. 12" unit="section"/><A NAME="81330"/><emph>n. 12</emph></p><p>Deinde cum dicit quod ergo concludit propositum, scilicet quod ex quo odor non est nec vapor, nec fumus, manifestum est quod humidum, quod est in spiritu, idest in aere et in aqua, patitur ab enchyma siccitate, et sic odor fit et sentitur.
	Humidum enim non solum invenitur in aqua, sed etiam in aere.</p>
<p><milestone id="n. 13" unit="section"/><A NAME="81331"/><emph>n. 13</emph></p><p>Deinde cum dicit adhuc autem manifestat quod enchymum sit activum odoris per affinitatem ad saporem.
	Et circa hoc tria facit.
	Primo proponit dicens: et si enchymum similiter facit odorem in humido aqueo et in aere, sicut siccum terrestre lavatum per humidum aqueum facit sapores, manifestum est quod odores oportet proportionatos esse saporibus.</p>
<p><milestone id="n. 14" unit="section"/><A NAME="81332"/><emph>n. 14</emph></p><p>Secundo ibi, sed adhuc manifestat propositum adaptando odores saporibus.
	Et dicit quod in quibusdam hoc accidit manifeste.
	Dicuntur enim acetosi et dulces odores, et austeri, et styptici, et Pontici, et crassi, sicut et sapores; sed amaros odores non dicimus, sed putridi odores proportionabiliter respondent amaris saporibus, quia amari sapores difficile sorbentur.
	Putrida sunt dysanapneusta, idest difficilis respirationis.
	Unde manifestum est ex hac affinitate odoris ad saporem, quod sicut sapor fit in aqua, ita odor in aere et aqua.</p>
<p><milestone id="n. 15" unit="section"/><A NAME="81333"/><emph>n. 15</emph></p><p>Tertio ibi, et propter.
	Probat praedictam affinitatem per impedimenta saporis et odoris; quia per frigus et congelationem, sapores hebetantur et odores, exterminantur, inquantum per praedicta aufertur calidum, quod generat et movet odores et sapores, ut ex dictis apparet.</p>
</div2>
<div2 n="13"><head>Lectio 13</head>
<p><milestone id="n. 1" unit="section"/><A NAME="81334"/><emph>n. 1</emph></p><p>Postquam philosophus determinavit generationem et naturam odoris, hic determinat de speciebus odorum.
	Et circa hoc duo facit.
	Primo determinat diversas species odoris.
	Secundo determinat modum odorandi, ibi, et propter hoc fit per respirationem.
	Circa primum tria facit.
	Primo proponit esse aliquas species odoris.
	Secundo determinat de speciebus odoris per convenientiam ad species saporum, ibi, hoc quidem enim est secundum sapores.
	Tertio determinat species, quae sunt odoris secundum se, ibi, quidam autem secundum ipsos.
	Dicit ergo primo, quod duae sunt species odorabilis: una quidem per convenientiam ad sapores, alia secundum se.
	Falsum est enim quod quidam dicunt, odorabile species non habere; sed oportet determinare quomodo habeat, et quomodo non habet.
	Est enim determinare species odorum secundum convenientiam ad species saporum, ut supra dictum est; non autem sunt determinatae odoris species secundum se nisi solum secundum diversa odorabilia; sicut si dicamus alium esse odorem rosarum et violarum, et aliorum huiusmodi.
	Discernitur tamen in his odoribus delectabile et abominabile.</p>
<p><milestone id="n. 2" unit="section"/><A NAME="81335"/><emph>n. 2</emph></p><p>Deinde cum dicit hoc quidem determinat de speciebus odorum, quae consequuntur species saporum.
	Et dicit, quod inter odorabilia aliquid est odorativum secundum saporis species, ut supra dictum est; et ideo delectabile et contristans est in eis secundum accidens, idest non inquantum habent odorem, sed inquantum eorum odor significat nutrimentum.
	Odor enim est quaedam passio nutrimenti, sicut et sapor: animal enim discernit conveniens nutrimentum a remotis per odorem, sicut coniunctum per saporem.
	Et ideo huiusmodi odores non sunt delectabiles animalibus repletis, et quae cibo non indigent, sicut nec esca habens hos odores est his delectabilis; sed animalibus appetentibus cibum, idest esurientibus vel sitientibus, sunt huiusmodi odores appetibiles, sicut et cibus vel potus est eis appetibilis.
	Unde manifestum est quod huiusmodi odorabile habet delectationem et tristitiam secundum accidens, sicut dictum est, scilicet ratione nutrimenti.</p>
<p><milestone id="n. 3" unit="section"/><A NAME="81336"/><emph>n. 3</emph></p><p>Et, quia nutrimentum est commune omnibus animalibus, idcirco omnia animalia percipiunt hos odores: quod tamen intelligendum est de omnibus animalibus habentibus motum progressivum, quae necessario habent quaerere alimentum ex longinquo per odorem: animalibus autem immobilibus sufficit gustus et tactus ad discernendum convenientiam alimenti.</p>
<p><milestone id="n. 4" unit="section"/><A NAME="81337"/><emph>n. 4</emph></p><p>Deinde cum dicit quidam autem determinat species odoris per se.
	Et primo ponit huiusmodi species odoris.
	Secundo ostendit a quibus animalibus percipiantur, ibi, hoc quidem igitur odorabile.
	Circa primum tria facit.
	Primo proponit quid intendit.
	Secundo probat propositum, ibi, nihil enim magis.
	Tertio excludit obiectionem contrariam, ibi, qui autem nunc commiscent.
	Dicit ergo primo, quod quidam odores sunt delectabiles secundum seipsos, idest non per comparationem ad alimentum, sicut fit de odoribus florum.</p>
<p><milestone id="n. 5" unit="section"/><A NAME="81338"/><emph>n. 5</emph></p><p>Deinde cum dicit nihil enim probat quod huiusmodi odores sunt secundum se delectabiles; quia scilicet non habent conferre ad escam, ut videlicet appetentes escam magis his odoribus delectentur, et repleti minus.
	Neque etiam huiusmodi odores conferunt aliquid ad desiderium escae, sicut odores, de quibus supra dictum est, promoventes escae appetitum; sed magis accidit contrarium: quia per immixtionem horum odorabilium, redditur esca indelectabilis, quia frequenter quae bene redolent secundum huiusmodi odorem, sunt mali saporis.</p>
<p><milestone id="n. 6" unit="section"/><A NAME="81339"/><emph>n. 6</emph></p><p>Et inducit ad hoc verbum cuiusdam poetae comici, qui Stratis dicebatur, qui in vituperium alterius poetae, scilicet Euripidis exquirentis cibaria nimis delicate parata, dixit: <hi>quando lentem decoquis, non infundas myron</hi>, idest unguentum suaviter redolens: quia non oportet quod in pulmento tuo apponas aliqua suaviter redolentia.</p>
<p><milestone id="n. 7" unit="section"/><A NAME="81340"/><emph>n. 7</emph></p><p>Deinde cum dicit qui autem excludit obiectionem quae posset fieri propter consuetudinem quorumdam talia cibis admiscentium.
	Sed ipse respondet dicens, quod illi qui huiusmodi virtutes, idest res odoriferas, commiscent cibis et potibus, faciunt per consuetudinem quamdam violentiam naturali delectationi, ut scilicet perveniant ad hoc quod unum et idem sit delectabile duobus sensibus, scilicet gustui et odoratui, sicut naturaliter est unum delectabile uni sensui.</p>
<p><milestone id="n. 8" unit="section"/><A NAME="81341"/><emph>n. 8</emph></p><p>Deinde cum dicit hoc quidem ostendit a quibus huiusmodi odorabilia percipiantur.
	Et circa hoc tria facit.
	Primo proponit quid intendit.
	Secundo assignat causam dictorum, ibi, causa autem est.
	Tertio excludit obiectionem, ibi, cibus.
	Dicit ergo primo, quod hoc odorabile, quod secundum se delectat vel contristatur, est proprium hominis, quia scilicet solus homo huiusmodi odorabilia discernit, et in eis delectatur vel contristatur.
	Unde quantum ad hoc abundat in homine sensus odoratus prae aliis animalibus.
	Sed odor, qui coordinatur sapori, competit etiam aliis animalibus, quae in huiusmodi odoribus discernendis habent acutiorem sensum quam homo; et quantum ad hoc supra dixit, quod sensum odoratus habemus peiorem aliis animalibus.
	Et, quia illi odores, qui coordinantur saporibus, habent delectationem per accidens, scilicet per comparationem ad escam; ideo species eorum distinxit secundum species saporum: quod non contingit in his odoribus, qui secundum propriam naturam habent tristitiam vel delectationem; sed huius odoris species distingui non possunt nisi secundum odorabilia, ut dictum est.</p>
<p><milestone id="n. 9" unit="section"/><A NAME="81342"/><emph>n. 9</emph></p><p>Deinde cum dicit causa autem assignat causam praedictorum: et dicit, quod odor secundum se delectabilis, est proprius hominis ad contemperandum frigiditatem cerebri ipsius.
	Homo enim habet maius cerebrum secundum quantitatem sui corporis inter cetera animalia: cerebrum autem secundum suam naturam est frigidum, et sanguis qui circa cerebrum continetur in quibusdam subtilibus venis, est de facili, infrigidabilis; et ex hoc contingit, quod fumi resoluti a cibo sursum ascendentes propter loci infrigidationem, inspissantur infrigidati, et ex hoc causantur rheumaticae infirmitates in hominibus; et ideo in adiutorium sanitatis contra superfluam cerebri frigiditatem attributa est ita species odoris hominibus; et si quandoque huiusmodi odores gravent cerebrum, hoc est quia non adhibentur secundum quod debent, sed superflue ipsum calefacientes faciunt nimiam resolutionem; sed, si modo debito adhibeantur, conferunt ad sanitatem; et hoc manifeste apparet ex effectu, cum tamen nulla alia utilitas appareat talis odoris: parum enim deservit intellectui perceptio talium odorum ad investigandas naturas rerum, cui multum deservit visus et auditus, ut supra ostensum est.</p>
<p><milestone id="n. 10" unit="section"/><A NAME="81343"/><emph>n. 10</emph></p><p>Deinde cum dicit cibus enim excludit quamdam obiectionem.
	Posset enim aliquis dicere, quod ad praedictum remedium sanitatis sufficeret aliqua species odorabilis, quae coordinatur sapori.
	Sed ipse respondet, quod illa species odoris, quae est delectabilis propter cibum, multotiens magis gravat caput, vel propter superfluam humiditatem, vel propter superfluam siccitatem.
	Sed illa species odoris, quae est secundum se delectabilis, semper est utilis ad sanitatem ex sui natura.
	Addit autem <hi>ut est dicere</hi>, propter indebitum usum.</p>
<p><milestone id="n. 11" unit="section"/><A NAME="81344"/><emph>n. 11</emph></p><p>Deinde cum dicit et propter concludit ex praedictis debitum modum odorandi.
	Et primo in hominibus et in aliis animalibus respirantibus.
	Secundo in animalibus non respirantibus, ibi, quae vero non respirant.
	Circa primum tria facit.
	Primo proponit quod intendit.
	Secundo assignat causam propositam quantum ad homines, ibi, ascendentibus namque.
	Tertio quantum ad alia animalia, ibi, aliis vero.
	Dicit ergo primo, quod, quia odor utilis est ad contemperandum cerebri frigiditatem, ideo odoratio fit per respirationem; non quidem in omnibus animalibus, sed in hominibus et quibusdam animalibus habentibus sanguinem, sicut in quadrupedibus et avibus, quae etiam magis participant aerem et naturam aeris, ut eorum motus demonstrat.</p>
<p><milestone id="n. 12" unit="section"/><A NAME="81345"/><emph>n. 12</emph></p><p>Deinde cum dicit ascendentibus namque manifestat causam, quare odor percipitur respirando quantum ad homines.
	Et dicit quod odores ascendunt ad cerebrum, quia calor igneus, qui resolvit odores, dat eis quamdam levitatem, ut superiora petant; et ex hoc sequitur quaedam sanitas circa cerebrum.
	Odor enim habet virtutem calefaciendi, propter calidum igneum a quo causatur et resolvitur.
	Unde natura utitur respiratione ad duo: <hi>ut operose quidem</hi>, id est principaliter ad adiutorium thoracis, id est pectoris et ad refrigerium caloris.
	Ut adventitie autem, idest secundario ad percipiendum odorem.
	Dum enim homo respirat commovet aerem per nares attrahendo, et sic facit pertransire odores usque ad organum olfactus.</p>
<p><milestone id="n. 13" unit="section"/><A NAME="81346"/><emph>n. 13</emph></p><p>Ideo autem tale genus est proprium naturae humanae, quia homo habet inter cetera animalia, secundum proportionem suae magnitudinis, maius cerebrum et humidius aliis animalibus: et ideo solus homo inter cetera animalia sentit et delectatur in odoribus florum et aliorum huiusmodi odorum, et motus ad cerebrum reducet ad debitam mensuram hyperbolem, id est superexcessum frigiditatis et humiditatis cerebri.
	Addit autem <hi>ut est dicere</hi> quia alia animalia fugiunt malos odores inquantum sunt corruptivi.</p>
<p><milestone id="n. 14" unit="section"/><A NAME="81347"/><emph>n. 14</emph></p><p>Deinde cum dicit aliis vero assignat causam odorandi per respirationem quantum ad alia animalia.
	Et dicit, quod animalibus habentibus pulmonem, quae sola respirant, natura dedit sensum alterius odoris, idest pertinentia ad cibum per respirationem, ut non faciat duo organa, unum respirandi et alium odorandi, cum sufficiat organum respirandi etiam ad odorandum, sicut hominibus, quantum ad duo genera odorabilium, et ita etiam aliis animalibus quantum ad unum tantum.</p>
</div2>
<div2 n="14"><head>Lectio 14</head>
<p><milestone id="n. 1" unit="section"/><A NAME="81348"/><emph>n. 1</emph></p><p>Postquam philosophus ostendit quod homines et quaedam alia animalia odorant respirando, hic inquirit quomodo animalia non respirantia odorant.
	Et circa hoc duo facit.
	Primo ostendit quid circa huiusmodi animalia sit manifestum.
	Secundo quid circa ea sit dubium, ibi, quomodo autem et cetera.
	Dicit ergo primo manifestum esse quod animalia quae non respirant, sentiant odorabile, ex hoc quod videmus pisces et omne genus entomorum, idest insectorum animalium, sicut sunt formicae, apes, et huiusmodi, acute sentire de longe nutrimentum suum, quando distant a proprio cibo, plus quam per proprium visum possent id percipere.
	Unde manifestum est, quod id percipiunt propter nutritivam speciem odoris, scilicet inquantum sentiunt illam odoris speciem, quae proportionatur sapori, et indicat qualitatem nutrimenti.</p>
<p><milestone id="n. 2" unit="section"/><A NAME="81349"/><emph>n. 2</emph></p><p>Et ponit exemplum de apibus, quae longe moventur ad suum cibum quaerendum, scilicet mel, et de quibusdam formicis parvis, quae habent sex pedes, et quibusdam animalibus aliis, quae purpurae vocantur propter colorem, et similiter multa animalia non respirantia inveniuntur, quae acute a remotis sentiunt suam escam propter odorem.</p>
<p><milestone id="n. 3" unit="section"/><A NAME="81350"/><emph>n. 3</emph></p><p>Deinde cum dicit quomodo autem ostendit quid circa huiusmodi animalia sit dubium.
	Et circa hoc tria facit.
	Primo movet dubitationem.
	Secundo solvit, ibi, sed non forte eodem.
	Tertio manifestat solutionem magis per simile, ibi, similiter autem et aliorum.
	Dicit ergo primo, quod, cum manifestum sit quod praedicta animalia sentiunt odorem, non est manifestum quomodo sentiant odorem.
	Et ratio dubitationis est, quia omnia animalia respirantia percipiunt odorem uno modo, scilicet respirando.
	Hoc enim per experimentum apparet accidere in omnibus animalibus respirantibus.
	Sed circa praedicta animalia apparet quod non respirant et tamen sentiunt odorabile.</p>
<p><milestone id="n. 4" unit="section"/><A NAME="81351"/><emph>n. 4</emph></p><p>Posset autem aliquis assignare rationem, dicens quod quodam alio sensu, qui est propter quinque sensus nominatos, huiusmodi animalia sentiunt odorabile; et posset videri responsio probabilis, quia sentire est pati quoddam, unde diversus modus sentiendi est quasi diversus modus patiendi, qui indicat diversitatem potentiae passivae, sicut diversus modus agendi significat diversitatem virtutis activae: videmus enim quod quanto calor est fortior tanto calefactio est vehementior; et sic ex parte passivorum quae alio modo patiuntur, aliam potentiam passivam habere videntur; et sic quae alio modo sentiunt videntur habere alium sensum.
	Sed quod alio modo sentiant odorabile est impossibile; quia ubi est idem sensibile est idem sensus.
	Potentiae enim distinguuntur secundum obiecta.
	Idem autem est sensibile, quod sentiunt utraque animalia, scilicet odorabile.
	Unde non potest esse alius et alius sensus.</p>
<p><milestone id="n. 5" unit="section"/><A NAME="81352"/><emph>n. 5</emph></p><p>Deinde cum dicit sed non forte solvit praemissam dubitationem per hoc quod idem odorabile sentiunt cum eodem sensu, sed non eodem modo.
	Considerandum enim est quod modus sentiendi potest diversificari dupliciter.
	Uno modo per se, quod est secundum diversam habitudinem sensibilis ad sensum; et talis diversitas in modo sentiendi diversificat sensum; puta quod unus sensus sentit sensibile coniunctum, sicut tactus, alius autem sensibile remotum, sicut visus.
	Est et alia diversitas in modo sentiendi per accidens, quae non diversificat sensum et attenditur secundum remotionem prohibentis; et talis diversitas in modo sentiendi est in proposito, quia in animalibus respirantibus per respirationem removetur quoddam quod per modum cooperculi subiacet organo odoratus; et ideo quando non respirant impediuntur ab odorando propter huiusmodi cooperculum.
	Sed animalia non respirantia carent huiusmodi cooperculo, et ideo non indigent respiratione ad odorandum, sicut videmus in oculis, quod quaedam animalia, habent palpebras, quae si non aperiantur, non possunt huiusmodi animalia videre.</p>
<p><milestone id="n. 6" unit="section"/><A NAME="81353"/><emph>n. 6</emph></p><p>Huiusmodi autem palpebras dedit natura animalibus indigentibus acutiori visu propter securitatem oculi ut oculus conservetur.
	Unde animalia habentia duros oculos, quasi non indigentia acuto visu, non habent huiusmodi palpebras, et ideo non indigent aliquo motu aperiente palpebras ad videndum, sed statim oculos habent ad videndum, et facultatem nullo remoto.</p>
<p><milestone id="n. 7" unit="section"/><A NAME="81354"/><emph>n. 7</emph></p><p>Deinde cum dicit similiter autem manifestat praedictam solutionem per aliud simile per olfactum, in quo est quaedam alia diversitas, inter animalia, quae non diversificat sensum.
	Nullum enim aliorum animalium, praeter hominem, graviter fert ea quae habent foetidum odorem secundum seipsa, idest non per comparationem ad nutrimentum.
	Et hoc quidem superius dixerat.</p>
<p><milestone id="n. 8" unit="section"/><A NAME="81355"/><emph>n. 8</emph></p><p>Sed poterat esse circa haec dubitatio ex hoc quod quaedam animalia videntur huiusmodi foetidos odores fugere.
	Et ideo repetit ut hanc dubitationem removeret; et dicit, quod alia animalia non fugiunt odores secundum se foetidos nisi per accidens, inquantum, scilicet accidit huiusmodi foetidum odorem esse corruptivum.
	Cum enim odor causetur ex calido, humido et sicco, ut supra dictum est: quandoque contingit quod foetidus odor provenit ex magna distemperantia in praedictis qualitatibus, et sic simul cum odore immutatur medium ad aliquam pessimam passivam dispositionem, quae corrumpit corpora aliorum animalium, sicut et hominis; quam quidem immutationem alia animalia sentiunt per sensum tactus, et ideo fugiunt huiusmodi foetida.</p>
<p><milestone id="n. 9" unit="section"/><A NAME="81356"/><emph>n. 9</emph></p><p>Et ponit exemplum, quod homines patiuntur gravedinem capitis a fumo carbonum propter eius distemperantiam et quandoque usque ad corruptionem.
	Similiter est de sulphure.
	Unde animalia fugiunt huiusmodi corruptiva propter passionem corporis, quam sentiunt; sed de ipsa foetiditate odoris secundum se considerata non curant, <hi>quamvis multa terrae nascentium habeant foetidos odores</hi> nisi secundum quod foetiditas odoris repraesentat aliquod circa gustum, vel circa convenientiam proprii nutrimenti.</p>
<p><milestone id="n. 10" unit="section"/><A NAME="81357"/><emph>n. 10</emph></p><p>Deinde cum dicit videtur autem comparat sensum odoratus ad alios sensus.
	Et primo determinat veritatem.
	Secundo excludit errorem, ibi, quod autem quidam.
	Circa primum considerandum est quod secundum consuetudinem Pythagoricorum philosophus utitur huiusmodi proprietate numeri ad ostendendum comparationem sensuum.
	Numerus enim impar non potest dividi in duo media, sicut par; sed in medio remanet aliquid indivisum inter duas partes aequales, sicut in quinario remanet unitas media inter duo et duo.
	Cum autem sensus sint in impari numero constituti, scilicet quinario, duo eorum sunt tactivi, quia scilicet sentiunt suum sensibile coniunctum non per medium extraneum, scilicet tactus et gustus; duo autem eorum, scilicet visus et auditus, sentiunt suum sensibile remotum per alia, idest per extrinseca media.
	Odoratus autem in medio utrorumque, unde et cum utriusque convenit: cum tactu quidem et gustu, qui sunt sensus nutrimenti, ut dicitur in secundo de anima, inquantum odorabile est quaedam passio nutritivorum secundum quod odor proportionatur sapori.
	Et sic tangibilia et gustabilia sunt in eodem genere cum odoribus: et est idem genus visibilis et audibilis et odorabilis, inquantum scilicet utraque cognoscuntur per medium extraneum.
	Unde odorant animalia per aerem et aquam, sicut vident et audiunt.
	Et sic patet quod odorabile est aliquid commune utrisque.</p>
<p><milestone id="n. 11" unit="section"/><A NAME="81358"/><emph>n. 11</emph></p><p>Inest enim tactuali, secundum quod est passio nutrimenti, et sic concurrit in eodem cum tangibili et gustabili qualitate; et similiter inest perspicuo et audibili, idest percipitur per medium perspicuum, per quod videtur, et per quod etiam auditur, idest per aerem et aquam; licet non inquantum huiusmodi sunt perspicua, sed inquantum sunt susceptiva enchymae siccitatis, ut supra dictum est.
	Et ideo a quibusdam rationabiliter ista duo assimilantur, ut esse enchymae siccitatis odoriferae in humido aqueo et fusibili, idest aereo propter facilem diffusionem, sit sicut tinctura quaedam, quae refertur ad immutationem medii a colore, et sicut lotura, quae refertur ad sapores, quia scilicet odor habet convenientiam cum utrisque.
	Et post hoc epilogando concludit, dictum esse quomodo oporteat distinguere species odorabilis, et quomodo non, inquantum scilicet accipiuntur odores secundum seipsos.</p>
<p><milestone id="n. 12" unit="section"/><A NAME="81359"/><emph>n. 12</emph></p><p>Deinde cum dicit quod autem excludit errorem.
	Et circa hoc tria facit.
	Primo narrat erroneam opinionem.
	Secundo improbat eam, ibi, primum quidem enim.
	Tertio respondet tacitae obiectioni, ibi, quod quidem igitur.
	Dicit ergo primo, non esse rationabile quod quidam Pythagorici dixerunt, quaedam animalia nutriri odoribus: secundum quos, odoratus non esset medius inter sensus, ut dictum est, sed omnino connumerandus est sensibus nutrimenti.
	Movebantur autem ad hoc dicendum, quod videbant homines et animalia confortari odoribus.</p>
<p><milestone id="n. 13" unit="section"/><A NAME="81360"/><emph>n. 13</emph></p><p>Deinde cum dicit primum quidem improbat praedictam opinionem duabus rationibus.
	Quarum prima est, quia oportet cibum compositum esse ex pluribus elementis.
	Simplicia enim elementa non nutriunt, quia animalia, quae ex his nutriuntur, composita sunt ex elementis.
	Ex eisdem autem nutritur aliquid ex quibus est: ut dictum est in secundo de generatione.
	Et per huiusmodi signum concludit quod ex cibis generatur aliqua superfluitas interius, sicut patet in animalibus intra quorum corpora sunt quaedam loca deputata ad congregationem superfluitatum, vel exterius emittitur, sicut patet de gummis arborum et de aliis huiusmodi.
	Si autem aliquod animal vel planta, nutriretur simplici elemento, nulla fieret superfluitas, cum non sit ibi aliqua difformitas partium: cum autem nullum elementum sit aptum nutritioni propter simplicitatem.</p>
<p><milestone id="n. 14" unit="section"/><A NAME="81361"/><emph>n. 14</emph></p><p>Adhuc amplius aqua habet speciale impedimentum quare sola non possit nutrire sine commixtione alicuius terrestris; sicut agricultores adhibent fimum, ut aqua commixta nutriat plantas: quia nutrimentum constituit et generat aliquid in substantia nutriti, et ideo oportet quod sit aliquid corporale et solidum, quod non competit aquae.
	Unde aqua sola non potest nutrire, et multo minus aer: unde relinquitur quod odor nutrire non possit.
	Manifestum est enim quod odor, cum sit qualitas, secundum se non potest nutriendo constituere substantiam, nisi forte ratione susceptivi, quod est aer vel aqua.
	Et si odor esset evaporatio vel fumalis exhalatio, ut antiqui dixerunt, adhuc ratio remanet, quia utrumque pertinet ad naturam aeris, ut supra dictum est.</p>
<p><milestone id="n. 15" unit="section"/><A NAME="81362"/><emph>n. 15</emph></p><p>Secundam rationem ponit ibi, cum his.
	Et dicit quod in omnibus animalibus est aliquis locus, in quo primo recipitur cibus scilicet stomachus, unde derivatur ad singulas partes corporis.
	Quia vero animalia plurima respirando odorant, si consideremus ipsum odorabile, manifestum est quod sentitur organo circa cerebrum existente, ut supra dictum est.
	Ipse autem aer respiratus, cum quo odor attrahitur, vadit <hi>ad locum respirativum</hi>, idest ad pulmonem.
	Manifestum est autem quod in animalibus, neque cerebrum neque pulmo est locus recipiens cibum.
	Unde manifestum est quod odor non nutrit, confortat autem propter immutationem, quae est a calido humido et sicco, et propter delectationem, sicut et malus odor corrumpit, ut supra dictum est.</p>
<p><milestone id="n. 16" unit="section"/><A NAME="81363"/><emph>n. 16</emph></p><p>Deinde cum dicit quod quidem respondet tacitae obiectioni.
	Posset enim aliquis obiicere.
	Si odor non nutrit, ergo ad nihil est utilis.
	Sed ipse respondet quod licet non nutriat, tamen confert ad sanitatem, sicut manifestum est ad sensum et per ea quae supra dicta sunt.
	Unde concludit quod sicut sapor ordinatur ad nutritionem, ita odor ad sanitatem.</p>
<p><milestone id="n. 17" unit="section"/><A NAME="81364"/><emph>n. 17</emph></p><p>Ultimo autem epilogando concludit quod dictum est de sensibilibus secundum unumquodque organum sensus.</p>
</div2>
<div2 n="15"><head>Lectio 15</head>
<p><milestone id="n. 1" unit="section"/><A NAME="81365"/><emph>n. 1</emph></p><p>Postquam philosophus determinavit de organis sensuum et de sensibilibus, hic determinat quasdam quaestiones circa sensum et sensibilia et primo movet quamdam quaestionem circa ipsa sensibilia.
	Secundo movet aliam circa immutationem sensus a sensibili, ibi, obiiciet utique aliquis.
	Tertio movet tertiam circa ipsum sensum, ibi, est autem quaedam obiectio.
	Circa primum tria facit.
	Primo movet quaestionem, ibi, aut impossibile.
	Tertio solvit, ibi de solutione autem eorum.
	Dicit ergo primo, quod omne corpus in infinitum dividitur: hoc enim est de ratione continui, ut patet in libro physicorum.
	Qualitates autem sensibiles, quae passiones dicuntur, ut dicitur in praedicamentis, sunt in corpore aliquo sicut in subiecto.
	Est ergo quaestio, quam quis obiicere potest, utrum et ipsae qualitates sensibiles, scilicet color et sapor et alia huiusmodi in infinitum dividantur.</p>
<p><milestone id="n. 2" unit="section"/><A NAME="81366"/><emph>n. 2</emph></p><p>Deinde cum dicit aut impossibile obiicit ad quaestionem motam.
	Et primo ad ostendendum quod qualitates sensibiles non dividuntur in infinitum.
	Secundo ad oppositum, ibi, si enim non sic.
	Tertio excludit quamdam solutionem, ibi, sed si haec habent sic.
	Dicit ergo primo, quod impossibile videtur qualitates sensibiles dividi in infinitum, quia unaquaeque praedictarum sensibilium qualitatum est nata agere in sensum.
	In hoc enim propria ratio uniuscuiusque earum consistit, ut moveat sensum, sicut ad rationem coloris pertinet quod possit movere visum.
	Si ergo praedictae qualitates in infinitum dividuntur, consequens erit quod sensus, id est ipsum sentire, in infinitum dividatur, secundum quod moveri dividitur in infinitum secundum divisionem magnitudinis, secundum quam aliquid movetur: et ita sequeretur, quod sicut id quod movetur pertransit quamlibet magnitudinem, ita sentiens sentiret omnem magnitudinem quantumcumque parvam, et sic omnis magnitudo esset sensibilis.</p>
<p><milestone id="n. 3" unit="section"/><A NAME="81367"/><emph>n. 3</emph></p><p>Subdit autem rationem quare non concludit etiam puncta esse sensibilia; quia impossibile est videre album quod non sit quantum; et eadem ratio est de sensibilibus aliis.
	Huius autem ratio est quia sensus est virtus in magnitudine, cum sit actus organi corporei: et ideo non potest pati nisi ab habente magnitudinem.
	Activum enim debet esse proportionatum passivo.
	Relinquitur autem pro inconvenienti omnem magnitudinem esse sensibilem: quod quomodo sit intelligendum, infra patebit; unde concludi potest, quod qualitates sensibiles non dividuntur in infinitum.</p>
<p><milestone id="n. 4" unit="section"/><A NAME="81368"/><emph>n. 4</emph></p><p>Deinde cum dicit si enim obiicit ad oppositum duabus rationibus.
	Quarum prima talis est.
	Si qualitates sensibiles non dividantur, contingit esse aliquod corpus minimum transcendens divisionem sensibilium qualitatum nullam habens sensibilem qualitatem, idest neque colorem, neque gravitatem, neque aliquod aliud huiusmodi; et ita huiusmodi corpus non erit sensibile, quia solae praedictae qualitates sunt sensibiles.
	Cum igitur huiusmodi parva corpora sint partes totius corporis, quod est sensibile, sequitur quod corpus sensibile sit compositum non ex sensibilibus.
	Sed necesse est sensibile corpus ex sensibilibus componi.
	Non enim potest dici, quod corpus sensibile componatur ex mathematicis, scilicet corporibus, in quibus consideratur quantitas, sine qualitatibus sensibilibus.
	Relinquitur ergo quod oportet qualitates sensibiles in infinitum dividi.</p>
<p><milestone id="n. 5" unit="section"/><A NAME="81369"/><emph>n. 5</emph></p><p>Secundam rationem ponit ibi, amplius quoniam.
	Et procedit ratio sua ex hoc quod, anima nata est cognoscere omnia vel secundum sensum, vel secundum intellectum, ut habitum est in tertio de anima.
	Si ergo praedicta minima corpora, quae transcendunt divisionem qualitatum sensibilium, non fuerint sensibilia, utpote sensibilibus qualitatibus carentia, non possunt iudicari nisi per intellectum, ut cognoscantur per ipsum.
	Sed non potest dici quod sunt intelligibilia.
	Nihil enim eorum quae sunt extra animam, intellectus intelligit, nisi cum sensu eorum, idest simul ea sentiendo.
	Si ergo huiusmodi minima corpora non sentiuntur, intelligi non poterunt.</p>
<p><milestone id="n. 6" unit="section"/><A NAME="81370"/><emph>n. 6</emph></p><p>Dicit autem hoc ad excludendum opinionem Platonis, qui posuit formas intellectas esse extra animam.
	Secundum autem Aristotelem res intellectae sunt ipsae naturae rerum, quae sunt in singularibus, quae quidem secundum quod in singularibus sunt, cadunt sub apprehensione sensus: intellectus autem apprehendit huiusmodi naturas abstracte, et attribuit eis quasdam intentiones intelligibiles, scilicet esse genus vel speciem; quae quidem intentiones sunt solum in intellectu, non autem exterius.
	Unde solus intellectus eas cognoscit.</p>
<p><milestone id="n. 7" unit="section"/><A NAME="81371"/><emph>n. 7</emph></p><p>Deinde cum dicit sed, si haec excludit falsam responsionem.
	Posset enim aliquis dicere, quod ex quo posita divisione magnitudinis in infinitum, sequitur inconveniens, quicquid dicatur de sensibilibus qualitatibus, sive quod dividantur in infinitum, sive quod non; videtur hoc attestari opinionem illorum, qui ponunt aliquas magnitudines indivisibiles.
	Per hunc enim modum praedicta dubitatio solvetur.
	Si enim corpus non est divisibile in infinitum, non sequetur aliqua corpora esse insensibilia, si in infinitum non dividetur qualitas sensibilis.
	Sed hoc est impossibile, scilicet aliquas magnitudines esse indivisibiles, ut patet per ea quae dicta sunt in sermonibus de motu, id est in sexto physicorum.</p>
<p><milestone id="n. 8" unit="section"/><A NAME="81372"/><emph>n. 8</emph></p><p>Deinde cum dicit de solutione solvit praedictam quaestionem, quam moverat de divisione sensibilium qualitatum.
	Et primo agit de formali divisione earum quae est generis in species.
	Secundo de divisione quantitativa, ibi, continuum quidem igitur.
	Dicit ergo primo, quod cum solutione praedictarum dubitationum, simul manifestandum erit quare sunt finitae species coloris, et saporis, et aliorum huiusmodi: hoc enim supra determinandum promiserat.
	Et huius rationem assignat, quia, si est devenire ad ultimum ex parte utriusque extremi necesse est ea quae in medio sunt, esse finita, ut probatum est in primo posteriorum.
	Manifestum est autem quod in quolibet genere sensibilium est quaedam contrarietas quae est maxima distantia.
	Et ideo contraria oportet esse ultima: sicut in colore, album et nigrum; in sapore, dulce et amarum; et in aliis similiter.
	Unde relinquitur quod species mediae sunt finitae.</p>
<p><milestone id="n. 9" unit="section"/><A NAME="81373"/><emph>n. 9</emph></p><p>Deinde cum dicit continuum quidem solvit prius motam quaestionem de divisione quantitativa sensibilium qualitatum.
	Et primo praesupponit quaedam.
	Secundo procedit ad solvendum, ibi, quoniam igitur passiones.
	Circa primum, praesupponit duo.
	Quorum primum est quod continuum quodammodo dividitur in infinita.
	Si enim fiat divisio in partes aequales, non poterit divisio in infinitum procedere, dummodo continuum sit finitum.
	Quia, si ab unoquoque finito semper subtrahatur aliquid ad mensuram palmi, totaliter consumetur.
	Si vero fiat divisio per partes inaequales, procedit divisio in infinitum: puta si totum dividatur in dimidium, et iterum dimidium in dimidium, quod est quarta pars totius, in infinitum procedet divisio.
	Secunda suppositio est quod id quod non est secundum se continuum, sed per accidens, sicut color et alia huiusmodi, dividitur per se quidem formaliter in species finitas, sicut paulo ante dictum est.</p>
<p><milestone id="n. 10" unit="section"/><A NAME="81374"/><emph>n. 10</emph></p><p>Deinde cum dicit quoniam ergo procedit ad solvendum principalem quaestionem quae erat de divisione sensibilium qualitatum.
	Et quia ad hanc quaestionem, rationem assumpserat ex apparentia sensus, ideo primo inquirit de divisione in infinitum quantum ad ipsum sentire.
	Secundo excludit propositum, quantum ad ipsa sensibilia, ibi, cum autem utique.
	Circa primum duo facit.
	Primo inquirit utrum sentire procedat in infinitum secundum partes existentes in toto.
	Secundo, utrum secundum partes separatas, ibi, separatae.
	Dicit ergo primo, quod, quia passiones, idest sensibiles qualitates dicendae sunt quasi quaedam species et formae, quae non sunt infinitae secundum se consideratae, sicut dictum est, et cum existunt in continuo sicut in subiecto, secundum cuius divisionem per accidens dividitur, consequens est quod sicut in continuo aliud est in actu, sicut pars separata, et aliud in potentia, scilicet pars in continuo existens non separata, ita etiam in his qualitatibus, quae sunt divisibiles per accidens, pars separata est actus existens, unde potest actu sentiri; pars autem indivisa est in potentia, et ideo non sentitur in actu.</p>
<p><milestone id="n. 11" unit="section"/><A NAME="81375"/><emph>n. 11</emph></p><p>Et inde quod <hi>quamvis superveniat visus</hi>, tamen aliqua pars eius minima, puta decima millesima, latet visum; et similiter quamvis totus cantus continuus audiatur, tamen auditum aliquid latet parvum de cantu, puta diesis, quod est minimum in melodia, quasi distantia quaedam toni et semitoni: huiusmodi autem distantia media inter ultima latet.
	Et ita est in aliis sensibus, quod ea quae sunt omnino parva, latent omnino sensuum.
	Sunt enim sensibilia in potentia, non autem in actu, nisi quando separantur: sic videmus in magnitudinibus quod linea unius pedis est in potentia in linea bipedali, sed tunc est actu quando dividitur a toto.</p>
<p><milestone id="n. 12" unit="section"/><A NAME="81376"/><emph>n. 12</emph></p><p>Patet autem ex praemissis falsum esse quod quidam mathematici dicunt, quod nihil simul totum videtur, sed visus percurrit per partes visibiles ac si videret sic continuum, sicut et moveri.
	Decipiuntur autem in hoc, quod partes continui non sunt visibiles actu, sed solum in potentia.
	Unde visus utitur toto visibili ut quodammodo uno indivisibili in suo genere, nisi forte utatur partibus non divisis ut divisis, sicut cum sigillatim inspicit unamquamque.
	Sed tamen nec in hoc procedit visus usque ad quascumque minimas partes, quia sic sentire divideretur in infinitum, quod supra dimissum est pro inconvenienti.</p>
<p><milestone id="n. 13" unit="section"/><A NAME="81377"/><emph>n. 13</emph></p><p>Deinde cum dicit separatae autem ostendit quod etiam partes separatae non sunt in infinitum sensibiles.
	Et primo ex parte ipsarum partium.
	Secundo ex parte ipsius sensus, ibi, quinimmo.
	Dicit ergo primo, quod, si partes in parvitate superabundantes, separantur a toto, rationabiliter videtur quod non possunt permanere propter parvitatem virtutis conservantis, quia virtus corporalis dividitur secundum divisionem magnitudinis, ut patet in septimo physicorum; et ideo minima separata convertuntur in corpus continens, puta aerem vel aquam, sicut patet de aliquo liquore saporoso, qui infunditur mari.
	Et ex hoc patet, quare corpus mathematicum est divisibile in infinitum, in quo consideratur sola ratio quantitatis in qua nihil est repugnans divisioni infinitae.
	Sed corpus naturale, quod consideratur sub tota forma, non potest in infinitum dividi, quia, quando iam ad minimum deducitur, statim propter debilitatem virtutis convertitur in aliud.
	Unde est invenire minimam carnem, sicut dicitur in primo physicorum: nec tamen corpus naturale componitur ex mathematicis, ut obiiciebatur.</p>
<p><milestone id="n. 14" unit="section"/><A NAME="81378"/><emph>n. 14</emph></p><p>Deinde cum dicit quinimmo quoniam ostendit propositum ex parte ipsius sensus.
	Ad cuius evidentiam sciendum est, quod quanto virtus sensitiva est excellentior, tanto minorem immutationem organi a sensibili percipit.
	Manifestum est autem quod quanto minus est sensibile, tanto maiorem immutationem facit organi; et ideo indiget excellentiori virtute sensus ad hoc quod sentiatur in actu.
	Manifestum est autem quod potentia sensitiva non crescit in infinitum, sicut nec aliae virtutes naturales.
	Unde etiam si corpora sensibilia in infinitum dividerentur, tamen non semper inveniretur superabundantia sensus in excellentia virtutis, secundum ipsam superabundantiam sensibilis in parvitate; nec etiam hoc esset superabundanti parvitate sensibilis separata remanente; quia superabundans parvitas sensibilis, est in potentia ut sentiatur a certiori et perfectiori sensu: qui si non adsit, non poterit actu sentiri, sed tamen erit sensibile, quantum est in se; iam enim ex quod separatum est, habet potentiam activam ad immutandum sensum, et quando sensus adveniet sentietur in actu.
	Sic igitur patet verum esse quod supra dixit, nullam magnitudinem esse invisibilem, scilicet quantum est in se, quamvis sit invisibilis propter defectum visus.</p>
<p><milestone id="n. 15" unit="section"/><A NAME="81379"/><emph>n. 15</emph></p><p>Concludit ergo quod dictum est quod quaedam magnitudines et passibiles qualitates lateant sensum, et propter quam causam; et quomodo sint sensibilia, et quomodo non.</p>
<p><milestone id="n. 16" unit="section"/><A NAME="81380"/><emph>n. 16</emph></p><p>Deinde cum dicit cum autem concludit ex praemissis quod, cum aliquae partes sensibilium corporum, hoc modo habeant quantitatem ut sint actu sensibilia, non solum in toto existentes, sed etiam divisim, necesse est quod huiusmodi partes sint finitae secundum aliquem numerum, sive in coloribus, sive in sonis.
	Et sic, secundum quod actu sunt sensibilia, in infinitum non dividuntur.</p>
</div2>
<div2 n="16"><head>Lectio 16</head>
<p><milestone id="n. 1" unit="section"/><A NAME="81381"/><emph>n. 1</emph></p><p>Postquam philosophus prosecutus est quaestionem primam pertinentem ad ipsa sensibilia, hic accedit ad quaestionem secundam, quae pertinet ad immutationem sensus a sensibilibus.
	Et circa hoc tria facit.
	Primo movet quaestionem.
	Secundo argumentatur ad ipsam, ibi, quemadmodum et Empedocles.
	Tertio solvit, ibi, vel circa sonum.
	Circa primum considerandum est, quod, sicut supra habitum est, quidam posuerunt sensum immutari a sensibilibus per modum cuiusdam defluxus, ita quod ipsa sensibilia et defluentia ab eis, perveniunt usque ad sensum: ipse vero posuit quod sensibilia per modum cuiusdam alterationis immutant medium, ita quod huiusmodi permutationes perveniunt usque ad sensum.</p>
<p><milestone id="n. 2" unit="section"/><A NAME="81382"/><emph>n. 2</emph></p><p>Est ergo quaestio, qualitercumque fiat sensus, utrum vel sensibilia secundum aliorum opinionem, vel immutationes quae sunt a sensibilibus secundum suam opinionem, primo perveniant ad medium, quam ad sensum.
	Et hoc non habet dubitationem in auditu et odoratu.
	Manifestum est enim quod aliquis de propinquo prius sentit odorem, et similiter sonus posterius pervenit ad auditum quam faciat ictus percussionis quae causat sonum, sicut manifeste potest percipere, qui percussionem inspicit ex longinquo.
	Manifestum est etiam quod in gustu et tactu haec quaestio locum non habet, quia non sentiunt per medium extrinsecum.
	Unde dubitatio videtur esse de solo visu, utrum scilicet visibile, et lumen quod facit videre, prius perveniat ad medium quam ad sensum, vel ad quemcumque terminum.</p>
<p><milestone id="n. 3" unit="section"/><A NAME="81383"/><emph>n. 3</emph></p><p>Deinde cum dicit quemadmodum et obiicit ad quaestionem motam.
	Et primo argumentatur ad partem falsam quaestionis.
	Secundo excludit quamdam falsam solutionem, ibi, et si omne simul.
	Argumentatur autem ad quaestionem, primo per auctoritatem Empedoclis, qui dixit quod lumen a sole progrediens, primo pervenit ad medium quam ad visum qui videt lumen, vel ad terram, quae videtur per lumen et ultra, quam radius solis non procedit.
	Et hanc quidem opinionem tetigit in secundo de anima; sed improbavit eam per hoc, quod in tam magno spatio, sicut est ab oriente usque ad nos, latere nos temporis successionem impossibile est.</p>
<p><milestone id="n. 4" unit="section"/><A NAME="81384"/><emph>n. 4</emph></p><p>Secundo ibi putabitur autem argumentatur ad idem per rationem.
	Et dicit quod hoc videtur rationabiliter accidere, scilicet quod visibile vel lumen primo perveniat ad medium quam ad visum.
	Videtur enim esse quidam motus ipsius visibilis, vel luminis pervenientis ad visum.
	Omne autem quod movetur ab aliquo in aliud, ita se habet quod prius sit in termino a quo movetur, et posterius in termino ad quem movetur: alioquin, si simul esset in utroque termino, non moveretur de uno in aliud.
	Prius autem et posterius in motu, numeratur tempore: ergo necesse est esse aliquod tempus, in quo visibile vel lumen movetur a corpore visibili vel illuminante usque ad visum: omne autem tempus est divisibile, ut probatum est in sexto physicorum.
	Si ergo accipiamus medium illius temporis, adhuc radius luminis, vel ipsius visibilis, nondum pervenit ad visum, sed adhuc movebatur per medium, quia oportet dividi per magnitudinem per quam aliquid movetur, secundum divisionem temporis, ut probatum est in sexto physicorum.</p>
<p><milestone id="n. 5" unit="section"/><A NAME="81385"/><emph>n. 5</emph></p><p>Deinde cum dicit et in omne excludit quamdam insufficientem responsionem.
	Posset enim aliquis putare quod sensibilia non prius perveniant ad medium quam ad sensum, quia sensus simul percipit sensibile absque successione, ita quod in auditione non prius est audire quam auditum esse, sicut in successivis prius est moveri quam motum esse; sed simul dum aliquis audit, iam audivit, quia in instanti perficitur tota auditio.
	Et universaliter hoc est verum in omni sensu, quod simul scilicet aliquod sentit et sensit.
	Et hoc ideo quia non est generatio eorum, sed sunt absque fieri.</p>
<p><milestone id="n. 6" unit="section"/><A NAME="81386"/><emph>n. 6</emph></p><p>Illorum enim dicitur esse generatio, ad quorum esse pervenitur per aliquem motum successivum; sive illius successivi motus sit ipsa eorum forma terminus, sicut si album dicatur generari, quia per successivam alterationem pervenitur ad albedinem; sive ipsa dispositio ad formam ipsorum sit motus successivi termini, sicut ignis et aqua dicuntur generari, quia dispositiones ad formam ipsorum, quae sunt qualitates elementales, per alterationem successivam acquiruntur.</p>
<p><milestone id="n. 7" unit="section"/><A NAME="81387"/><emph>n. 7</emph></p><p>Illa vero incipiunt esse absque hoc quod generentur vel fiant, quae nec secundum se, nec secundum aliquas dispositiones praecedentes in ipsis per motum successivum causantur, sicut dextrum causatur in aliquo, nullo successivo motu praeexistente in ipso, sed quodam alio facto sibi sinistro.
	Similiter et aer incipit illuminari nullo motu successivo praeexistente in ipso, sed ad praesentiam corporis illuminantis.
	Et similiter sensus incipit sentire, nullo motu in ipso praeexistente, sed ad debitam oppositionem sensibilis.
	Et ideo simul aliquis sentit, et iam sensit.</p>
<p><milestone id="n. 8" unit="section"/><A NAME="81388"/><emph>n. 8</emph></p><p>Nihilominus tamen propter hoc non oportet quod sensibilia vel motus sensibilium, absque successione sensibilium perveniant ad sensus; manifeste enim apparet, quod simul aliquis audit, et audivit statim, et tamen sonus, non statim facto ictu, qui causat sonum, pervenit ad auditum.</p>
<p><milestone id="n. 9" unit="section"/><A NAME="81389"/><emph>n. 9</emph></p><p>Et hoc fit manifestum per transfigurationem literarum, quando alicuius locutio auditur ex longinquo, ac si sonus vocis literatae deferatur per medium successive.
	Propter hoc enim audientes sonum, non videntur auditu discrevisse literas prolatas, quia aer motus in medio transfiguratur, quasi admittens impressionem primi sonantis.</p>
<p><milestone id="n. 10" unit="section"/><A NAME="81390"/><emph>n. 10</emph></p><p>Quod quidem contingit quandoque propter aliquam aliam aeris immutationem, sicut cum multis loquentibus non potest discerni quod aliquis eorum dicat, propter hoc quod motus invicem se impediunt.
	Quandoque vero contingit propter distantiam: sicut enim actio calefacientis, in remotioribus debilitatur, ita etiam immutatio aeris, quae est a primo sonante; ex quo contingit quod ad illos qui sunt prope loquentem, perfecte contingit sonus locutionis cum debita expressione litterarum; ad remotos autem cum quadam confusione.</p>
<p><milestone id="n. 11" unit="section"/><A NAME="81391"/><emph>n. 11</emph></p><p>Videtur igitur similiter se habere et de colore et de lumine; quia etiam color et lumen non videntur quomodocumque sint disposita secundum situm, sed requiritur determinata distantia.
	Sicut enim locutiones a remotis audiuntur, absque discretione literarum, ita etiam corpora videntur a remotis absque discretione dispositionis singularum partium.</p>
<p><milestone id="n. 12" unit="section"/><A NAME="81392"/><emph>n. 12</emph></p><p>Nec est ita de relatione visus et visibilis, sicut de relatione aequalitatis: ad hoc enim quod aliqua sint aequalia, non requiritur aliquis determinatus situs, sed qualitercumque varietur eorum situs, semper manent eodem modo aequalia.
	Nec differt utrum sint prope vel longe.
	Videtur ergo quod sicut transfiguratio literarum manifestat sonum successive pervenire ad auditum, quamvis postquam iam pervenerit simul audiatur, ita etiam imperfecta visio visibilium remotorum, videtur significare quod color et lumen successive perveniant ad visum quamvis simul videantur.</p>
<p><milestone id="n. 13" unit="section"/><A NAME="81393"/><emph>n. 13</emph></p><p>Deinde cum dicit vel circa hoc ponit veram solutionem, ostendens differentiam visus ad alios duos sensus, qui sunt per media exteriora, auditum et olfactum.
	Et dividitur in partes duas.
	Primo namque assignat differentiam visus ad auditum et odoratum.
	Secundo excludit obiectionem, ibi, rationabiliter autem.
	Prima pars dividitur in duas secundum duas differentias quas ponit.
	Secunda incipit, ibi, omnino autem, nec similiter.
	Dicit ergo primo, quod rationabile est hoc accidere circa sonum et odorem, quod successive perveniant.
	Cuius rationem assignat ex hoc, quod aer et aqua <hi>quae sunt media, quibus huiusmodi sensibilia deferuntur ad sensus</hi> sunt quidem secundum suam substantiam continua, sed tamen in eis possunt fieri motus abinvicem divisi; quod contingit propter facilem divisionem aeris et aquae, sicut patet in motu proiectionis, ut philosophus ostendit septimo physicorum, in quo sunt multi motus, multa moventia et mota.
	Nam una pars aeris movetur ab alia, et sic sunt diversi motus sibi invicem succedentes, quia pars aeris mota adhuc remanet movens, postquam cessat moveri, et sic non omnes motus partium aeris sunt simul, sed sibi invicem succedunt, ut ostenditur in octavo physicorum.</p>
<p><milestone id="n. 14" unit="section"/><A NAME="81394"/><emph>n. 14</emph></p><p>Et hoc etiam apparet in sono, qui causatur ex quadam aeris percussione; non tamen ita quod totus aer, qui est medius, uno motu moveatur a percutiente; sed sunt motus multi sibi succedentes ex eo quod una pars primo mota movet aliam.
	Et inde est quod quodammodo idem est quod audit primus qui est propinquus percussioni causanti sonum, et extremus qui est remotus; quodam autem modo non idem.</p>
<p><milestone id="n. 15" unit="section"/><A NAME="81395"/><emph>n. 15</emph></p><p>Apud quosdam enim videtur de hoc esse dubitatio: quia quidam dicunt, quod, cum diversi per diversa organa sentiant, impossibile est quod idem sentiant.
	Quod quidem verum est, si referatur ad id quod proxime movet sensum, quia diversorum sensus immutantur immediate a diversis partibus medii sibi propinquis, et ita intercipitur hoc, et distinguitur illud quod unus sentit, ab eo quod sentit alius.
	Si vero accipitur id quod primo movet medium, sic erit unum idem quod omnes sentiunt, sicut unius percussionis sonum audiunt omnes, sive propinqui sive remoti; et similiter unum corpus odoriferum, puta cothonium vel thus in igne ardens, odorant omnes; sed id, quod iam proprie pervenit ad unumquemque est alterum numero, sed est idem specie, quia ab eadem forma primi activi, omnes huiusmodi immutationes causantur.
	Unde simul multi vident et odorant et audiunt idem sensibile, per diversas immutationes ad eos pervenientes.</p>
<p><milestone id="n. 16" unit="section"/><A NAME="81396"/><emph>n. 16</emph></p><p>Huiusmodi autem quae perveniunt ad singulorum sensus, non sunt corpora defluentia a corpore sensibili, ut quidam posuerunt; sed singulum eorum est motus et passio medii immutati per actionem sensibilis.
	Si enim essent diversa corpora, quae ad diversos per defluxum pervenirent, non accideret hoc, quod scilicet idem omnes sentirent, sed unum sentiret, scilicet solum corpus ad ipsum perveniens.
	Et quamvis non sint corpora, non tamen sunt sine corpore, vel medio, quasi passo et moto a sensibili, quasi primo movente et agente.
	Sic ergo per praedicta patet, quod sonus pervenit ad auditum per multos motus partium medii sibiinvicem succedentes; et simile est de odore, nisi quod mutatio odoris fit per alterationem medii: immutatio autem soni per motum localem.</p>
<p><milestone id="n. 17" unit="section"/><A NAME="81397"/><emph>n. 17</emph></p><p>Sed de lumine est alia ratio.
	Non enim per motus sibi succedentes in diversis partibus medii pervenit lumen usque ad visum; sed per unum aliquod esse, idest per hoc quod totum medium sicut unum mobile, movetur uno motu a corpore illuminante.
	Sed non est ibi motus, qui succedat motui, sicut dictum est de odore et sono.</p>
<p><milestone id="n. 18" unit="section"/><A NAME="81398"/><emph>n. 18</emph></p><p>Huiusmodi autem differentiae ratio est: quia quod recipitur in aliquo sicut proprio subiecto et naturali, potest in eo permanere et esse principium actionis; quod autem recipitur in aliquo solum sicut adventitia qualitas, non potest permanere, nec esse principium actionis.
	Quia vero formae substantiales sunt principia qualitatum et omnium accidentium, illa qualitas recipitur in subiecto aliquo secundum esse proprium et naturale, quae disponit subiectum ad formam naturalem, cuius est susceptivum; sicut aqua ratione suae materiae, est susceptiva formae substantialis ignis, quae est principium caloris.
	Et ideo calor recipitur in aqua, disponens ipsam ad formam ignis; et ideo remoto igne adhuc aqua remanet calida calefacere potens.</p>
<p><milestone id="n. 19" unit="section"/><A NAME="81399"/><emph>n. 19</emph></p><p>Et similiter odor recipitur in aere et aqua et sonus in aere secundum suum esse proprium et naturale et secundum quod aer et aqua immutantur ab enchyma siccitate et aer a percussione alicuius corporis.
	Et inde est quod cessante percussione, remanet sonus in aere, et remoto corpore odorifero adhuc sentitur odor in aere, propter hoc quod pars aeris immutata ad sonum vel ad odorem potest aliam similiter immutare, ut sic fiant diversi motus sibiinvicem succedentes.</p>
<p><milestone id="n. 20" unit="section"/><A NAME="81400"/><emph>n. 20</emph></p><p>Sed diaphanum non est susceptivum formae substantialis corporis illuminantis, puta solis, qui est prima radix luminis; neque per receptionem luminis disponetur ad aliquam formam substantialem.
	Unde recipitur lumen in diaphano sicut quaedam qualitas adventitia, quae non remanet absente corpore illuminante, nec potest esse principium actionis in aliud.
	Unde una pars aeris non illuminatur ab alia; sed totus aer illuminatur a primo illuminante quantum potest se extendere virtus illuminantis; et ideo est unum illuminatum et una illuminatio totius medii.</p>
<p><milestone id="n. 21" unit="section"/><A NAME="81401"/><emph>n. 21</emph></p><p>Deinde cum dicit omnino autem ostendit secundam differentiam.
	Et dicit, quod si universaliter loquamur de alteratione, idest loci mutatione, non similiter se habet in utroque, quia loci mutationes rationabiliter perveniunt prius ad medium magnitudinis, supra quam est motus, quam ad ultimum; quia scilicet in loci mutatione est motus de extremo magnitudinis, ad extremum eius, unde oportet quod mobile in medio temporis pertingat ad medium magnitudinis; et tunc ratio superinducta locum habet in loci mutatione.
	Sonus autem consequitur quemdam motum localem, inquantum scilicet ex percussione causante sonum commovetur aer usque ad auditum; et ideo rationabile est, quod sonus prius perveniat ad medium, quam ad auditum.</p>
<p><milestone id="n. 22" unit="section"/><A NAME="81402"/><emph>n. 22</emph></p><p>Sed in his quae alterantur non similiter se habet.
	Termini enim alterationis non sunt ipsa extrema magnitudinis.
	Et ideo non oportet, quod tempus alterationis, per se loquendo, commensuretur alicui magnitudini, ita quod in medio temporis, motus perveniat ad medium magnitudinis super quam fit motus; quia hoc non est dare in alteratione, quae non est motus in quantitate vel in ubi, sed in qualitate, neque ad medium magnitudinis quae movetur.
	Contingit enim aliquando quod totum corpus simul alteratur, non autem dimidium eius prius, sicut videmus quod tota aqua simul congelatur.
	Sicut enim in motu locali tempus commensuratur distantiae magnitudinis, super quam transit motus, et secundum divisionem eius dividitur, ut probatur in sexto physicorum; ita etiam in alteratione, tempus commensuratur distantiae terminorum.
	Et ideo maius tempus requiritur ceteris paribus, ad hoc quod de frigido fiat calidum, quam ad hoc quod de tepido fiat calidum.</p>
<p><milestone id="n. 23" unit="section"/><A NAME="81403"/><emph>n. 23</emph></p><p>Et ideo, si aliqua extrema sunt inter quae non sit accipere medium, oportet quod de uno extremo in aliud fiat transitus absque medio.
	Contradictio autem est oppositio, cuius non est medium secundum se, ut dicitur in primo posteriorum, et eadem ratione supposita aptitudine subiecti, cum privatio nihil aliud sit quam negatio in subiecto.
	Unde omnes mutationes quarum termini sunt esse et non esse, vel privatio et forma, sunt instantaneae, et non possunt esse successivae.</p>
<p><milestone id="n. 24" unit="section"/><A NAME="81404"/><emph>n. 24</emph></p><p>In alterationibus enim successivis attenditur successio secundum distantiam unius contrarii ab alio determinata media: in qua quidem distantia tota magnitudo corporis, in quam potest immediate virtus primi alterantis, consideratur sicut unum subiectum, quod statim simul incipit moveri.
	Sed, si sit corpus alterabile tam magnum, quod virtus primi alterantis non possit ipsum attingere secundum totum, sed secundum partem eius, sequitur quod prima pars primo alterata, alterabit consequenter aliam.
	Et ideo dicit quod, si fuerit multum corpus quod calefit vel quod congelatur, necesse est quod habitum patiatur ab habito, idest quod consequens pars ab immediate praecedente alteretur.
	Sed prima pars alteratur ab ipso primo alterante, et simul et subito, quia scilicet non est ibi successio ex parte magnitudinis, sed solum ex parte contrariarum qualitatum, ut dictum est.</p>
<p><milestone id="n. 25" unit="section"/><A NAME="81405"/><emph>n. 25</emph></p><p>Haec autem est causa quare odor prius pervenit ad medium quam ad sensum, quamvis hoc fiat per alterationem sine motu locali, quia corpus odoriferum non potest simul immutare totum medium, sed immutat partem unam, quae immutat aliam; et sic successive pervenit immutatio usque ad olfactum per plures motus, ut supra dictum est.
	Et esset simile in gustu sicut in odoratu, si nos viveremus in humido aqueo, quod solum susceptivum est saporis, sicut in aere, qui est susceptivus odoris, et si iterum posset sentiri sapor per alterationem medii a remotis, antequam tangeremus corpus saporosum, sicut contingit circa odoratum.</p>
<p><milestone id="n. 26" unit="section"/><A NAME="81406"/><emph>n. 26</emph></p><p>Videtur autem quod hic dicitur esse contrarium ei, per quod philosophus probat in sexto physicorum, omne quod movetur esse divisibile, quia pars eius est in termino a quo, et pars in termino ad quem.
	Sic igitur videtur quod dum aliquid alteratur de albo in nigrum, quando una pars eius est alba, altera sit nigra, et sic non potest esse quod totum simul alteretur sed post partem.</p>
<p><milestone id="n. 27" unit="section"/><A NAME="81407"/><emph>n. 27</emph></p><p>Dicunt autem quidam, quod intentio philosophi ibi, est ostendere non quidem quod una pars mobilis sit in termino a quo, et alia in termino ad quem; sed quod mobile sit in una parte termini a quo, et in alia parte termini ad quem, et sic in alteratione non oportet quod una pars mobilis prius alteretur quam alia, sed quod totum mobile, quod alteratur, puta de albo in nigrum, habeat partem albedinis et partem nigredinis.
	Hoc autem non convenit intentioni Aristotelis; quia per hoc non probaretur directe quod mobile esset divisibile, sed quod termini motus sint aliqualiter divisibiles, nec etiam competit verbis quibus utitur, sicut patet diligenter literam eius intuenti, in qua manifeste hoc refert ad partes mobiles.</p>
<p><milestone id="n. 28" unit="section"/><A NAME="81408"/><emph>n. 28</emph></p><p>Et ideo aliter dicendum est, quod demonstratio illa intelligitur de motu locali, qui est vere et secundum se continuus.
	Agit enim Aristoteles in sexto physicorum de motu sub ratione continui: motus vero augmenti et alterationis non sunt simpliciter continui, ut dictum est in octavo physicorum.
	Unde in alteratione non verificatur illud Aristotelis dictum omnino, sed solum quod accipit quamdam continuitatem ex mobili, cuius una pars alterat aliam.
	Mobile vero, quod totum simul attingitur a virtute primi alterantis, habet se sicut quiddam indivisibile, quantum ad hoc, quod simul alteratur.</p>
<p><milestone id="n. 29" unit="section"/><A NAME="81409"/><emph>n. 29</emph></p><p>Deinde cum dicit rationabiliter autem concludit ex praemissis principale intentum.
	Et dicit quod rationabiliter in sensibus in quibus est aliquod medium inter sensibile et organum sentiendi, non simul patitur et movetur totum medium, sed successive, praeter quam in lumine: et hoc propter praedicta.
	Primo quidem, quia illuminatio non fit per motum localem, ut sonatio, sicut Empedocles posuit, sed motum alterationis.
	Secundo, quia non sunt ibi multi motus, sicut dictum est de odore, sed unus tantum.
	Quibus addendum est tertio, quia lumen non habet contrarium, sed tenebra opponitur ei sicut simplex privatio, et ideo illuminatio fit subito.
	Et idem oportet dicere de visione, quia lumen facit videre, unde medium immutatur a visibilibus proportionabiliter lumini.</p>
</div2>
<div2 n="17"><head>Lectio 17</head>
<p><milestone id="n. 1" unit="section"/><A NAME="81410"/><emph>n. 1</emph></p><p>Solutis duabus quaestionibus, hic philosophus prosequitur tertiam, quae est ex parte ipsius sensus.
	Et circa hoc tria facit.
	Primo movet quaestionem.
	Secundo obiicit ad partem falsam, ibi, si autem semper.
	Tertio determinat veritatem, ibi, de prius autem dicta obiectione.
	Dicit ergo primo, quod circa ipsos sensus est quaedam alia talis obiectio: utrum scilicet contingat quod simul et in eodem indivisibili tempore sentiant duo sensus, puta simul dum visus videt colorem, auditus audiat vocem.</p>
<p><milestone id="n. 2" unit="section"/><A NAME="81411"/><emph>n. 2</emph></p><p>Deinde cum dicit si autem obiicit ad partem falsam, scilicet ad ostendendum quod duo sensus non possunt simul sentire.
	Et primo ponit rationes ad hoc ostendendum.
	Secundo excludit quamdam falsam solutionem, per quam hoc sustinebatur, ibi, quod autem dicunt.
	Circa primum duo facit.
	Primo ponit tres rationes: quarum prima accipitur ex immutationibus sensibilium; secunda ex parte ipsius sensus, ibi adhuc si magis; tertia ex contrarietate sensibilium, ibi, amplius contrariorum.
	Circa primam rationem praemittit duas suppositiones.
	Quarum prima est, quod maior motus repellit minorem: et ex hoc dicit provenire multotiens quod ea quae iacent sub oculis, homines non sentiunt propter alium fortiorem motum, vel interiorem sive rationis sicut cum homines aliquando vehementer intendunt ad aliquid, sive appetitivae virtutis sicut cum homines vehementer timent, vel etiam exteriorem alicuius sensibilis sicut cum homines audiunt magnum sonum: hoc igitur propter evidentiam dicit esse supponendum.</p>
<p><milestone id="n. 3" unit="section"/><A NAME="81412"/><emph>n. 3</emph></p><p>Secunda suppositio est quod unumquodque magis sentitur si sit simplex, quam si sit alteri permixtum, sicut vinum purum fortius sentitur, quam si sit temperatum aqua.
	Et idem est de melle quantum ad gustum, et de colore quantum ad visum, et quantum ad auditum de una voce, quae magis sentitur si sola sit, quam si audiatur in consonantia ad aliam vocem, puta in diapason, vel in quacumque alia consonantia: et hoc ideo, quia quae commiscentur, obscurant se invicem.
	Sed haec secunda suppositio non habet locum nisi in his ex quibus unum fieri potest: haec enim sola permiscentur.</p>
<p><milestone id="n. 4" unit="section"/><A NAME="81413"/><emph>n. 4</emph></p><p>Ex his autem duabus suppositionibus ulterius procedit cum subdit, si itaque maior, et dicit quod si maior motus repellat minorem, ut prima suppositio dicit, necesse est, si ambo motus sunt simul, quod etiam maior motus minus sentiatur, quam si esset solus: quia aliquid eius aufertur per minoris commixtionem, ut patet ex secunda suppositione, scilicet quod simplicia sunt magis sensibilia quam permixta.
	Signanter dicit autem <hi>si sint simul</hi>, quia maior motus quandoque est tam fortis quod non permittit alium motum fieri; et tunc in nullo diminuitur ex motu minori, quia non est.
	Sed si tantum praevaleat, quod non omnino impediat minorem motum fieri, duobus motibus existentibus, necesse est quod minor motus in aliquo obscuret maiorem.
	Si ergo motus fuerint omnino aequaliter diversi existentes, neuter erit sensibilis, quia totaliter alter obscurat alterum; nisi forte ex istis duobus motibus permixtione fiat unus motus: sed non potest aliquis eorum simplex sentiri: et sic oportet quod vel nullus sensus fiat illorum motuum aequalium, vel quod sit quidam alter sensus compositus ex utrisque, inquantum scilicet id quod sentitur est compositum ex utrisque: et hoc manifeste apparet in omnibus quae commiscentur.
	Nam permixtum non est aliquid eorum quae commiscentur, sed quoddam alterum compositum ex his.
	Sic ergo ex praemissis patet, quod, si duo motus fuerint inaequales, maior obscurat minorem; si autem aequales vel nil sentitur, vel aliquid commixtum.</p>
<p><milestone id="n. 5" unit="section"/><A NAME="81414"/><emph>n. 5</emph></p><p>Ex his autem ulterius procedit, proponens quod quaedam sunt, ex quibus potest aliquod unum fieri; quaedam vero sunt, ex quibus unum fieri non potest: et huiusmodi sunt illa quae sentiuntur diversis sensibus, sicut color et odor.
	Illa enim solum commisceri possunt, in quibus extrema sunt contraria, quia commixtio fit per quamdam alterationem; sed ea quae sentiuntur diversis sensibus, non sunt contraria adinvicem, unde non possunt commisceri.
	Unde non fit aliquid unum ex colore albo et sono acuto, nisi forte per accidens, inquantum conveniunt in eodem subiecto; non autem per se, sicut symphonia constituitur ex voce gravi et acuta.
	Et ex his concludit quod nullo modo contingit sentire sensibilia diversorum sensuum simul.
	Quia, si eorum motus sint aequales omnino, destruent seinvicem, cum non possit unum fieri ex ipsis; si vero sint inaequales, maior motus praevalebit, et ipse solus sentietur.</p>
<p><milestone id="n. 6" unit="section"/><A NAME="81415"/><emph>n. 6</emph></p><p>Deinde cum dicit adhuc si magis ponit secundam rationem, quae sumitur ex unitate et pluralitate sensuum.
	Et arguit per locum a maiori negative.
	Magis enim videtur quod anima possit duo aliqua sentire simul pertinentia ad unum sensum, sicut acutum et grave in sonis, quam diversa sensibilia ad diversos sensus pertinentia per duos sensus.
	Et huius rationem assignat: quia quanto motus sunt magis diversi, minus videntur eidem potentiae simul attribui.
	Duo autem motus quibus anima diversis sensibus sentit diversa sensibilia diversorum sensuum et diversorum generum, sunt magis diversi quam duo motus, quibus per unum sensum sentit diversa sensibilia eiusdem generis.
	Unde magis videtur quod possit esse simul in una anima motus unius sensus respectu diversorum sensibilium eiusdem generis, quam motus duorum sensuum, puta visus et auditus.</p>
<p><milestone id="n. 7" unit="section"/><A NAME="81416"/><emph>n. 7</emph></p><p>Posita autem hac comparatione, removet, id quod magis videtur: et dicit quod non contingit simul sentire duo sensibilia per unum sensum, nisi illa duo fuerint commixta; et tunc quando mixta sunt, non sunt duo, quia mixtum naturaliter est aliquid unum.
	Quod autem sensus unus non possit cognoscere multa nisi inquantum fuerint unum per mixturam, probat per hoc quod unus sensus in actu, non potest esse simul nisi unius, sicut nec aliqua una operatio aut unus motus terminatur nisi ad aliquid unum.
	Sensus autem non potest esse simul in actu nisi unius, sicut nec aliqua potentia simul recipit diversas formas.
	Unde necesse est, quod si aliquis sensus, puta visus vel auditus, debeat sentire plura, sentiat ea inquantum sunt facta unum permixtione.</p>
<p><milestone id="n. 8" unit="section"/><A NAME="81417"/><emph>n. 8</emph></p><p>Et hoc ideo, quia potentia sensitiva sentit illa duo secundum unum sensum in actu, idest secundum unam operationem sensitivam.
	Ex hoc autem sensus secundum actum, idest operatio sensitiva, habet unitatem secundum numerum, quia est unius sensibilis: specie autem est unus sensus secundum actum, sive una operatio sensitiva, ex eo quod est secundum potentiam unam; sicut omnes visiones quorumcumque visibilium sunt eiusdem speciei propter unitatem potentiae; sed visio huius rei differt numero a visione alterius rei.
	Necesse est ergo, si est unus sensus secundum actum, quod unum dicat, idest iudicet; ergo oportet quod, si sunt multa, quod commisceantur in unum; et si non fuerint mixta, necesse est quod sint duo sensus secundum actum, idest duae operationes sensitivae.</p>
<p><milestone id="n. 9" unit="section"/><A NAME="81418"/><emph>n. 9</emph></p><p>Sed necesse est quod unius potentiae in eodem indivisibili tempore sit una operatio, quia unius rei non potest esse simul nisi unus actus et unus motus.
	Unde, cum operatio sensitiva nihil aliud sit quam usus quidam quo anima utitur potentia sensitiva, erit motus quidam ipsius potentiae, inquantum sensus movetur a sensibili.
	Cum ergo unus sensus sit una potentia, non contingit quod sic multa sentiantur uno sensu.
	Si ergo ea quae sunt unius sensus non possunt simul sentiri, si sunt duo, manifestum esse videtur adhuc quod minus contingit simul sentire quae sunt secundum diversos sensus, sicut album et dulce.</p>
<p><milestone id="n. 10" unit="section"/><A NAME="81419"/><emph>n. 10</emph></p><p>Hanc autem illationem consequenter manifestat, dicens, quod anima nullo modo alio videtur diiudicare aliquid esse unum numero nisi inquantum simul ab ea percipitur: ipsa enim operatio sensitiva est una numero inquantum est simul, ut dictum est.
	Sed anima dicit aliquid esse unum specie, non ex eo quod simul sentit, sed quia est idem sensus qui iudicat utrumque, et quia est idem modus, quo uterque sentit.</p>
<p><milestone id="n. 11" unit="section"/><A NAME="81420"/><emph>n. 11</emph></p><p>Ad exponendum hoc quod dixerat subdit, quod idem proprium, idest idem sensus proprius iudicat de duobus diversis, scilicet de albo et de nigro, et similiter dulce et amarum diiudicat quidam sensus, qui est idem numero, quia eodem sensu, scilicet gustu utrumque cognoscitur.
	Sed iste sensus, qui idem existens cognoscit dulce et amarum, alius est ab illo qui cognoscit album et nigrum.
	Sed tamen unus et idem sensus aliter cognoscit utrumque contrariorum: unum enim cognoscit sicut habitum et aliquid perfectum, et aliud sicut privationem et aliquid imperfectum: omnia enim contraria hoc modo se habent: tamen idem est modus quo uterque sensus cognoscit cognata, idest principia proportionabiliter sibi respondentia.
	Eo enim modo, quo gustus sentit dulce, visus album; et sicut visus nigrum, ita et gustus amarum.</p>
<p><milestone id="n. 12" unit="section"/><A NAME="81421"/><emph>n. 12</emph></p><p>Patet ergo quod anima iudicat aliqua esse diversa specie, vel diversa sensu, sicut album et dulce vel eodem sensu, sed diverso modo, sicut album et nigrum; unum autem numero ex hoc quod simul sentit.
	Si ergo impossibile est illud quod est unum specie esse unum numero, videtur impossibile esse quod anima simul sentiat, vel ea quae cognoscuntur diversis sensibus, vel ea quae cognoscuntur uno sensu, sed alio modo, quae minus diversa esse videntur.</p>
</div2>
<div2 n="18"><head>Lectio 18</head>
<p><milestone id="n. 1" unit="section"/><A NAME="81422"/><emph>n. 1</emph></p><p>Positis duabus rationibus ad ostendendum quod non contingit sensus duos simul sentire, hic ad idem ponit tertiam rationem, quae sumitur ex contrarietate sensibilium.
	Et dicit quod immutationes, quae sunt a contrariis, sunt contrariae, sicut calefactio et infrigidatio.
	Contraria autem non possunt simul esse in eodem atomo, idest indivisibili; in eodem indivisibili possunt simul esse contraria secundum diversas partes.
	Manifestum autem est quod ea quae cadunt sub unum sensum, sunt contraria, sicut dulce et amarum: ergo non possunt simul sentiri.</p>
<p><milestone id="n. 2" unit="section"/><A NAME="81423"/><emph>n. 2</emph></p><p>Et similis ratio est in his quae non sunt contraria, scilicet in mediis, quorum quaedam magis appropinquant ad unum extremum quaedam magis ad aliud, sicut supra dictum est de coloribus et saporibus; quia colorum mediorum, quidam pertinent ad album, et quidam ad nigrum; et similiter saporum mediorum, quidam pertinent ad dulce, quidam ad amarum: et eadem ratio est de commixtis omnibus, quia diversae commixtiones habent quamdam contrarietatem, quia diversae commixtiones fiunt secundum diversas proportiones, quae habent quamdam oppositionem adinvicem, ut patet in consonantiis, quarum una dicitur diapason, quae consistit in dupla proportione, quae est duorum ad unum; alia autem dicitur diapente quae consistit in proportione sesquialtera, quae est trium ad duo; ista autem inquantum sunt commixta diversis proportionibus, non possunt simul sentiri propter oppositionem proportionum, nisi forte duo sentiantur ut unum, quia sic fiet una proportio ex diversis extremitatibus.</p>
<p><milestone id="n. 3" unit="section"/><A NAME="81424"/><emph>n. 3</emph></p><p>Ostendit autem consequenter diversas proportiones esse oppositas secundum duplicem oppositionem, quae in numeris invenitur: quarum una est secundum multum et paucum, et secundum hoc opponuntur proportio dupli et proportio dimidii: nam proportio dupli est multi ad paucum proportio vero dimidii est pauci ad multum.
	Alia vero est oppositio secundum par et impar, et secundum hoc opponuntur proportio dupla et sesquialtera: nam proportio dupla est duorum ad unum, quasi paris ad impar, unum enim est forma imparis numeri.
	Sesquialtera autem proportio est trium ad duo, quod est imparis ad parem.</p>
<p><milestone id="n. 4" unit="section"/><A NAME="81425"/><emph>n. 4</emph></p><p>Sic ergo patet quod non possunt simul sentiri quae cadunt sub eodem sensu.
	Plus autem distant adinvicem quae coelementariter sibi correspondent in diverso genere existentia, puta dulce et album, quam ea quae sunt unius generis; quia ea quae sunt unius generis, non distinguuntur specie nisi propter modum sentiendi, sicut album et nigrum.
	Ea vero quae sunt diversorum generum possunt differre specie non solum ex parte sensus, sed etiam ex parte modi, sicut dulce a nigro plus differt quam album, unde minus possunt simul sentiri, quod est quasi esse unum numero, ut supra habitum est.
	Si igitur ea quae sunt unius generis, propter contrarietatem non possunt simul sentiri, multo minus ea quae sunt diversorum generum, possunt simul sentiri.</p>
<p><milestone id="n. 5" unit="section"/><A NAME="81426"/><emph>n. 5</emph></p><p>Deinde cum dicit <hi>quod autem</hi> excludit quamdam falsam solutionem huius quaestionis.
	Et primo narrat eam.
	Secundo improbat, ibi, aut hoc non est verum.
	Dicit ergo primo, quod quidam de symphoniis, id est de consonantiis musicis tractantes, dixerunt quod soni consonantes non simul perveniunt ad auditum, sed videntur simul pervenire, eo quod tempus medium est insensibile propter parvitatem.
	De quo potest esse dubium utrum recte dicatur vel non: si enim hoc recte dicatur, poterit aliquis similiter in proposito dicere consentiens praemissis rationibus, quod non est possibile simul videre et audire: sed tamen sensibiliter videtur ita contingere, quia latent nos tempora media visionis et auditionis.</p>
<p><milestone id="n. 6" unit="section"/><A NAME="81427"/><emph>n. 6</emph></p><p>Deinde cum dicit aut hoc improbat praedictam solutionem.
	Et circa hoc tria facit.
	Primo interimit id quod praedicta solutio supponit.
	Secundo probat quod dixerat, ibi, omnia quidem igitur.
	Dicit ergo primo, quod non est verum quod praedicta solutio supponit, scilicet quod sit aliquod tempus insensibile vel latens sensum; nullum enim tempus est tale, sed omnia tempora contingit sentire.</p>
<p><milestone id="n. 7" unit="section"/><A NAME="81428"/><emph>n. 7</emph></p><p>Deinde cum dicit si enim probat quod dixerat duabus rationibus.
	Circa quarum primam considerandum est, quod tempus non sentitur quasi aliqua res permanens proposita sensui, sicut videtur color, magnitudo; sed propter hoc sentitur tempus, quia sentitur aliquid quod est in tempore: et ideo sequitur, quod si aliquod tempus non sit sensibile, quod id quod est in tempore illo non sit sensibile.
	Dicit ergo quod, si aliquando aliquis sentit se ipsum esse in aliquo continuo tempore, non contingit latere illud tempus esse: manifestum est autem quod homo vel aliquid aliud est in quodam continuo tempore; et quantumcumque dicas parvum tempus esse insensibile, manifestum est quod latebit hominem, si ipse sit in illo tempore, et latebit etiam si in illo tempore videt vel sentit; quod est inconveniens omnino: ergo impossibile est aliquod tempus esse insensibile.</p>
<p><milestone id="n. 8" unit="section"/><A NAME="81429"/><emph>n. 8</emph></p><p>Secundam rationem ponit ibi, amplius nec circa quam primo considerandum est, quod, sicut dicit philosophus in quinto physicorum, tripliciter dicitur aliquid movere aut moveri.
	Uno modo per accidens, ut si dicamus musicum ambulare.
	Alio modo secundum partem, ut si dicamus hominem sanari, quia oculus sanatur.
	Tertio modo primo et per se, quando aliquid movetur vel movet, non quia una pars eius tantum movetur aut movet, sed quia totum movetur secundum quamlibet suam partem.
	Et similiter potest dici tripliciter aliquid sentiri.
	Uno modo per accidens, sicut dulce videtur.
	Alio modo secundum partem, ut si dicamus hominem videri, quia solum caput eius videtur.
	Tertio modo primo et per se, scilicet quia aliqua pars eius videatur.</p>
<p><milestone id="n. 9" unit="section"/><A NAME="81430"/><emph>n. 9</emph></p><p>Dicit ergo quod, si est aliqua magnitudo, vel temporis vel etiam rei corporalis insensibilis propter parvitatem, sequeretur quod nec tempus nec illa res sit quae sentit, scilicet <hi>in quo</hi> tempore scilicet <hi>non sit</hi>, idest non sentiatur <hi>quia in huius aliquo</hi>.
	Quasi dicat.
	Nullum tempus erit possibile quod non dicatur sentiri propter aliquam partem eius.
	Et quantum ad rem corpoream subdit: <hi>vel quia istius aliquid videt</hi>.
	Quasi dicat.
	Nulla magnitudo corporea erit quae non sentiatur quia aliqua pars eius sentitur: quod est eam non esse sensibilem primo.</p>
<p><milestone id="n. 10" unit="section"/><A NAME="81431"/><emph>n. 10</emph></p><p>Ad probandum autem quod dixerat, subdit, quod si aliquis videt vel sentit quocumque sensu aliquo continuo tempore, non ratione alicuius partis temporis vel magnitudinis, et tamen ponatur aliqua magnitudo et tempus esse insensibilis propter parvitatem, sit igitur quaedam magnitudo vel temporis vel rei corporalis, scilicet a c b, et sit pars eius, quae est b c, insensibilis propter parvitatem.
	Non ergo de hac parte insensibili propter parvitatem poterit dici quod sentiatur in huius aliquo si sit tempus insensibile, vel quod sentiatur aliquid istius si sit insensibile corpus, eo modo quo dicitur de tota terra, quod videtur ab aliquo quia aliqua pars eius videtur: et de aliquo quod ambulat in amne, quia ambulat in quadam parte amnis.
	Quia ergo in c b, nil sentit, relinquitur quod dicatur sentire totum a b, sive sit tempus, sive corpus, quia in residua parte eius sentitur, scilicet a c.</p>
<p><milestone id="n. 11" unit="section"/><A NAME="81432"/><emph>n. 11</emph></p><p>Et eadem ratio est de magnitudine a c quae ponebatur sentiri: quia aliqua pars eius erit insensibilis propter parvitatem.
	Et ita semper dicetur sentiri quodcumque sensibile quia in aliquo eius sentitur, si sit tempus, vel quia aliquid eius sentitur, si sit corpus.
	Nihil autem totum erit sentire: sicut nec a c b.
	Hoc autem videtur inconveniens: non ergo est aliquod tempus vel aliquod corpus insensibile propter parvitatem.</p>
<p><milestone id="n. 12" unit="section"/><A NAME="81433"/><emph>n. 12</emph></p><p>Videtur autem haec ratio efficaciam non habere.
	Sentitur enim aliquid per hoc, quod habet virtutem immutandi sensum: probatur autem septimo physicorum, quod si aliquod totum movet aliquod mobile in aliquo tempore, non oportet quod pars eius moveat illud mobile in quocumque tempore: et tamen dicitur esse primum movens, quia totum movet, licet forte nulla pars eius moveat.
	Similiter ergo videtur posse dici quod aliquid sit primo sensibile, licet aliquae partes eius sint insensibiles propter parvitatem.</p>
<p><milestone id="n. 13" unit="section"/><A NAME="81434"/><emph>n. 13</emph></p><p>Est autem ad hoc dicendum, quod differt loqui de parte in toto existente et de parte separata a toto.
	Pars enim alicuius moventis primo, si sit separata, movere non poterit: sed, si in toto existens, non concurreret ad virtutem movendi totius, sed omnino esset expers virtutis motivae, sequeretur quod totum non esset primo movens, sed ratione partis ad quam pertinet virtus motiva.
	Similiter etiam nihil prohibet aliquam partem separatim acceptam latere sensum propter parvitatem, ut supra habitum est: quae tamen, prout in toto existit, cadit sub sensu inquantum sensus fertur super toto non exclusa aliqua parte.
	Et ideo ad hanc dubitationem aperiendam,</p>
<p><milestone id="n. 14" unit="section"/><A NAME="81435"/><emph>n. 14</emph></p><p>Consequenter cum dicit <hi>omnia quidem</hi> ostendit quid sit verum circa praedicta.
	Et dicit quod omnia, sive magna, sive parva, sunt sensibilia <hi>sed non videntur quaecumque sunt</hi> idest non videntur omni modo secundum quod sunt: sicut patet de sole, cuius magnitudo est longe maior terra, tamen propter hoc quod a longe est, videtur quatuor cubitorum vel etiam minus.
	Similiter etiam licet omnia sint sensibilia sensui secundum naturam, non tamen videntur in actu quantumcumque sint.</p>
<p><milestone id="n. 15" unit="section"/><A NAME="81436"/><emph>n. 15</emph></p><p>Sed aliquod indivisibile potest intelligi dupliciter.
	Uno modo secundum quod indivisibile dicitur aliquod corpus naturale minimum, quod non potest dividi ulterius quin corrumpatur, et tunc resolvitur in corpus continens.
	Et tunc sensus erit, quod corpus indivisibile, est quidem in seipso insensibile, sed tamen huiusmodi indivisibile sensus videre non potest.
	Alio modo potest intelligi indivisibile, quod non est actu divisum sicut pars continui; et huiusmodi indivisibile non videt sensus in actu.
	Et quantum ad utramque expositionem competit quod subditur, quod causa huius dicta est prius in determinatione primae quaestionis.
	Videtur autem secunda expositio melior, quia per hoc solvitur obiectio praedicta, quia scilicet pars quaelibet continuae magnitudinis sentitur quidem in toto, prout est in potentia in ipso, licet non sentiatur in actu quasi separata.</p>
<p><milestone id="n. 16" unit="section"/><A NAME="81437"/><emph>n. 16</emph></p><p>Ultimo autem concludit manifestum esse ex praedictis, quod nullum tempus est insensibile.</p>
</div2>
<div2 n="19"><head>Lectio 19</head>
<p><milestone id="n. 1" unit="section"/><A NAME="81438"/><emph>n. 1</emph></p><p>Postquam philosophus exclusit secundam solutionem falsam, hic inquirit veram.
	Et circa hoc tria facit.
	Primo inquirit veritatem praedictae quaestionis.
	Secundo probat quoddam, quod in praecedentibus supposuerat, ibi, quod autem sensibile omne.
	Tertio epilogat quae in hoc libro dicta sunt, ibi, de sensitivis quidem igitur.
	Circa primum duo facit.
	Primo proponit quod intendit.
	Secundo exequitur propositum, ibi, primum quidem igitur.
	Dicit ergo primo quod, ex quo conclusum est, quod quidam dixerunt plura sentiri simul, non quasi in indivisibili temporis secundum rei veritatem, sed quasi in tempore imperceptibili propter parvitatem, oportet considerare de obiectione prius mota: utrum scilicet contingat vel non contingat plura sentire simul, ita scilicet quod intelligatur simul, hoc est in indivisibili tempore.</p>
<p><milestone id="n. 2" unit="section"/><A NAME="81439"/><emph>n. 2</emph></p><p>Deinde cum dicit primum quidem supposito quod animal simul sentiat diversa sensibilia, quia hoc manifeste experimur, inquirit quomodo possibile.
	Et circa hoc tria facit.
	Primo proponit quemdam modum falsum.
	Secundo improbat ipsum, ibi, vel quoniam primum.
	Tertio proponit modum verum, ibi, igitur secundum quod indivisibile.
	Dicit ergo primo, quod primo considerandum est, utrum contingat simul sentire diversa sensibilia per aliquam partem animae, quasi sensitivum animae sit non indivisibile, idest non quod non possit dividi; sit tamen indivisibile, idest non divisum in actu, ac si esset quoddam totum continuum.
	Si autem intelligamus partem animae sensitivam esse sicut quoddam continuum, solventur praemissae rationes, quia nihil prohibebit diversa et contraria esse in virtute vel potentia sensitiva animae secundum diversas partes eius, sicut invenimus unum corpus esse album in una parte, et nigrum in alia.</p>
<p><milestone id="n. 3" unit="section"/><A NAME="81440"/><emph>n. 3</emph></p><p>Deinde cum dicit vel quoniam improbat modum praedictum.
	Et circa hoc tria facit.
	Primo ostendit quod sequeretur etiam quod unus sensus, puta visus, dividatur in plures partes.
	Secundo ostendit hoc esse impossibile, ibi, si autem quemadmodum.
	Tertio ostendit quia etiam non est possibile quantum ad diversos sensus, ibi: si autem hoc.
	Dicit ergo primo, quod cum contingit plura secundum eumdem sensum sentire, sicut cum visus discernit inter album et nigrum, oportebit dicere secundum eamdem rationem, quod diversos colores sentiat secundum diversas sui partes: et sequetur, quod idem sensus habebit plures partes easdem specie: non enim potest dici, quod partes sensus visus differant specie, quia omne, quod sentitur per visum, est eiusdem generis.
	In potentiis autem sensitivis nihil differt specie, nisi propter diversa genera sensibilium.</p>
<p><milestone id="n. 4" unit="section"/><A NAME="81441"/><emph>n. 4</emph></p><p>Deinde cum dicit si autem improbat quod dictum est duabus rationibus.
	Quarum prima est, quod, si aliquis dicat, quod, sicut sunt duo organa visus, scilicet duo oculi, sic nihil prohibet in anima sensitiva etiam esse duos visus, dicendum est hoc esse falsum; quia ex duobus oculis fit aliquid unum, et una est operatio amborum oculorum, inquantum scilicet visio utriusque oculi concurrit per quosdam nervos ad aliquid intrinsecum in suum organum, quod est circa cerebrum, ut supra dictum est.
	Si autem similiter in anima fiat unum ex duobus visibus, per hoc quod uterque visus concurrat ad aliquod unum principium, illi uni attribuetur operatio sentiendi; si vero omnino separatim se habent duo visus in anima, quod non concurrant in aliquod unum principium, tunc non similiter se habebit de visione in anima, sicut de oculis in corpore; et ita similitudo non fuit conveniens ad manifestandum propositum.
	Non ergo videtur rationabiliter dici, quod sunt duo visus in anima.</p>
<p><milestone id="n. 5" unit="section"/><A NAME="81442"/><emph>n. 5</emph></p><p>Secundam rationem ponit ibi, amplius et.
	Et dicit quod secundum praedictam positionem hoc modo erunt plures sensus, qui sunt idem specie, puta plures visus aut plures auditus, sicut si aliquis dicat, scientias non differentes specie esse plures in eodem homine, ut plures grammaticas vel plures geometrias, esse quidem plures grammaticas numero, vel plures hominibus possibile est, sed non in uno et eodem homine: sicut nec plures numero albedines sunt in uno et eodem subiecto.
	Subiungit autem ad ostendendum quod non possunt esse plures sensus eiusdem speciei in eodem: quia virtus sensitiva et operatio seinvicem consequuntur, ita quod neque virtus est sine propria et per se operatione, neque operatio sine propria virtute.
	Operatio autem sensitiva distinguitur secundum sensibilia, et ideo ubi sunt omnino eadem sensibilia non sunt diversae virtutes sensitivae causantes diversas operationes.
	Et simile est de habitibus scientiarum, quarum actus distinguuntur secundum obiecta.</p>
<p><milestone id="n. 6" unit="section"/><A NAME="81443"/><emph>n. 6</emph></p><p>Deinde cum dicit si autem hic ostendit esse impossibile in sensibilibus diversorum sensuum, ut scilicet per eamdem partem animae sentiantur.
	Et dicit quod, si sensibilia diversorum generum sentiuntur per aliquid animae unum et idem indivisibile, manifestum est quod multo magis alia, quae sunt unius generis.
	Probatum est enim supra, quod magis contingit ea quae sunt unius generis simul sentire, quam ea quae sunt diversorum generum; et hoc maxime verum est quantum ad identitatem sentientis: quod autem eadem indivisibilis anima sentiat sensibilia diversorum generum, probat, quia, si anima sentit per aliam sui partem dulce et per aliam album, aut ex istis duabus partibus erit aliquid unum vel non erit.
	Sed necesse est dicere quod sit aliquid unum, ad quod referantur omnes istae partes, scilicet diversi sensus, quia sensitiva est quaedam una pars animae; non autem potest dici quod pars sensitiva animae sit alicuius unius generis sensibilium; nisi forte diceretur, quod ex omnibus sensibilibus particularium sensuum, puta, colore, sono et aliis huiusmodi, fieret unum sensibile correspondens isti uni parti sensitivae, quae est communis omnibus propriis sensibus; hoc autem est impossibile.
	Necesse est ergo quod sit aliquid unum animae, quo animal omnia sentit; sed aliud genus per aliud, puta colorem per visum, et sonum per auditum, et sic de aliis.</p>
<p><milestone id="n. 7" unit="section"/><A NAME="81444"/><emph>n. 7</emph></p><p>Considerandum autem est hic, quod ubicumque sint diversae potentiae ordinatae, inferior potentia comparatur ad superiorem per modum instrumenti, eo quod superior movet inferiorem.
	Actio autem attribuitur principali agenti per instrumentum, sicut dicimus, quod artifex secat per serram.
	Et per hunc modum philosophus dicit quod sensus communis sentit per visum et per auditum, et alios sensus proprios, qui sunt diversae partes potentiales animae; non autem diversae partes sunt alicuius continui, ut superius dicebatur.</p>
<p><milestone id="n. 8" unit="section"/><A NAME="81445"/><emph>n. 8</emph></p><p>Deinde cum dicit igitur secundum ostendit quomodo eadem pars animae indivisibilis possit simul sentire diversa.
	Et assignat duos modos.
	Quorum primum breviter et obscure ponit, quia in libro de anima apertius positus est.
	Ad huius ergo evidentiam considerandum, quod, cum operationes sensuum propriorum referantur ad sensum communem, sicut ad primum et commune principium, hoc modo se habet sensus communis ad sensus proprios et operationes eorum, sicut unum punctum ad diversas lineas, quae in ipsum concurrunt.
	Punctum autem, quod est terminus diversarum linearum, secundum quod in se consideratur, est unum et indivisibile.
	Et isto modo sensus communis secundum quod in se est unum, est indivisibilis, et est unum sensitivum actu dulcis et albi: dulcis per gustum, et albi per visum; si vero consideretur punctum seorsum ut est terminus huius lineae, sic est quodammodo divisibile, quia utimur uno puncto ut duobus.
	Et similiter sensus communis, quando accipitur ut divisibile quoddam, puta cum seorsum iudicat de albo, et iudicat seorsum de dulci, est alterum secundum actum: secundum vero quod est unum, iudicat differentias sensibilium.
	Et per hoc solvuntur rationes supradictae, quia quodammodo est unum, et quodammodo non est unum illud quod sentit diversa sensibilia.</p>
<p><milestone id="n. 9" unit="section"/><A NAME="81446"/><emph>n. 9</emph></p><p>Secundum modum ponit ibi, vel quemadmodum.
	Et dicit, quod sicut est in rebus exterioribus, ita potest dici in anima.
	Videmus enim quod corpus unum et idem numero est album et dulce, et multa alia huiusmodi, quae accidentaliter de eo praedicantur; sed tamen huius passiones separantur abinvicem, sicut contingit quod aliquod corpus retinet albedinem et amittit dulcedinem; sed quamdiu non sic separantur istae passiones, album et dulce remanent, vel sunt idem subiecto, sed differunt secundum esse.
	Et similiter potest poni de anima, quod unum et idem subiecto est sensitivum omnium sensibilium, tam eorum quae differunt genere sicut album et dulce, quam eorum quae differunt specie sicut album et nigrum.
	Et secundum hoc dicendum erit quod anima sentit diversa sensibilia quodammodo secundum unum et idem, scilicet subiecto, quodammodo diversa, inquantum ratione differunt.</p>
<p><milestone id="n. 10" unit="section"/><A NAME="81447"/><emph>n. 10</emph></p><p>Potest autem contra hoc obiici, quia in rebus quae sunt extra animam, licet idem posset esse dulce et album, non tamen potest idem esse album et nigrum, et ita videbitur quod anima non possit simul sentire sensibilia unius generis, cum sint contraria.</p>
<p><milestone id="n. 11" unit="section"/><A NAME="81448"/><emph>n. 11</emph></p><p>Hanc autem obiectionem Aristoteles removet in libro de anima, cum dicit: <hi>et impossibile est album et nigrum esse simul, quare neque species pati ipsorum</hi>.
	Et innuit solutionem per hoc quod subdit, si huius est sensus, et intelligentia vel intellectus.
	Per quod datur intelligi, quod non omnino se habet in sensu et intellectu, sicut in corporibus naturalibus.
	Corpus enim naturale recipit formas secundum esse naturale et materiale, secundum quod habent in se contrarietatem: et ideo non potest idem corpus simul recipere albedinem et nigredinem: sed sensus et intellectus recipiunt formas rerum spiritualiter et immaterialiter secundum esse quoddam intentionale prout non habent contrarietatem.
	Unde sensus et intellectus simul potest recipere species sensibilium contrariorum.
	Cuius simile potest videri in diaphano, quod in una et eadem sui parte immutatur ab albo et nigro: quia immutatio non est materialis secundum esse naturale, ut supra dictum est.</p>
<p><milestone id="n. 12" unit="section"/><A NAME="81449"/><emph>n. 12</emph></p><p>Est etiam aliud considerandum, quod sensus et intellectus non solum recipiunt formas rerum, sed etiam habent iudicare: iudicium autem quod faciunt de contrariis non est contrarium, sed unum et idem, quia per unum contrariorum sumitur iudicium de altero.
	Et quantum ad hoc, verum est quod supra dictum est, quod magis simul possunt sentiri sensibilia unus generis, de quorum uno iudicatur per alterum, quam sensibilia diversorum sensuum.</p>
<p><milestone id="n. 13" unit="section"/><A NAME="81450"/><emph>n. 13</emph></p><p>Est autem et aliud circa hoc dubium: quia per praemissa verba philosophi, videtur confirmari opinio Stoicorum, qui posuerunt, quod non diversis potentiis sentitur color et odor et alia sensibilia; sed nec sunt diversae potentiae sensuum, sed ipsa anima secundum seipsam cognoscit omnia sensibilia, non differens nisi ratione.
	Sed dicendum est quod secunda solutio supponit primam.
	Unde intelligendum est, quod anima, idest sensus communis, unus numero existens, sola autem ratione differens, cognoscit diversa genera sensibilium, quae tamen referuntur ad ipsum secundum diversas potentias sensuum propriorum.</p>
<p><milestone id="n. 14" unit="section"/><A NAME="81451"/><emph>n. 14</emph></p><p>Deinde cum dicit quod autem probat quod supposuerat, scilicet quod nihil sentitur nisi quantum.
	Et dicit manifestum esse quod omne sensibile est magnitudo, et nullum indivisibile est sensibile.
	Et ad hoc probandum inducit, quod est quaedam distantia ex qua non potest aliquid videri, et hanc distantiam dicit esse infinitam: quia, si in infinitum illa distantia protendatur, nihil inde videtur.
	Est autem aliqua distantia unde aliquid videtur, et haec est finita, quia a finita distantia incipit aliquid videri.
	Et simile est de aliis sensibilibus quae sentiunt ab aliqua distantia per medium extrinsecum non tangentes ipsa sensibilia, sicut auditus et odoratus.</p>
<p><milestone id="n. 15" unit="section"/><A NAME="81452"/><emph>n. 15</emph></p><p>Cum igitur distantia, unde non videtur aliquid, sit infinita per remotionem a visu, finita autem versus visum, sequitur quod sit dare ultimum aliquod unde nihil videatur.
	Distantia autem ex qua videtur aliquod, est ex utraque parte finita.
	Est ergo dare aliquem terminum, unde primo possit aliquid videri: omne autem quod est medium duarum quantitatum invicem continuarum, est indivisibile; ergo necesse est esse aliquid indivisibile ultra quod nihil possit sentiri, et citra quod necesse sit aliquod sentiri.
	Si ergo aliquod indivisibile sit sensibile et ponatur in illo indivisibili termino, sequetur quod illud sit visibile simul et invisibile: invisibile quidem, inquantum est in termino invisibilis distantiae; visibile autem, inquantum est in termino visibilis; hoc autem est impossibile; ergo et primum, scilicet quod aliquod indivisibile sit sensibile.
	Si enim aliquod indivisibile in praedicto termino ponatur, partim videbitur et partim non videbitur, quod de invisibili dici non potest.</p>
<p><milestone id="n. 16" unit="section"/><A NAME="81453"/><emph>n. 16</emph></p><p>Videtur autem quod haec probatio non valeat: quia non est dare aliquem terminum unde omnia visibilia incipiant videri; quia maiora a maiori distantia videntur, minora vero a minori.
	Dicendum est autem quod unumquodque sensibile ab aliqua determinata distantia videtur.
	Si ergo illud indivisibile, quod ponitur posse sentiri, videatur ab aliqua determinata distantia, sicut et aliquod divisibile, concludet ratio Aristotelis.
	Si vero non sit determinare aliquam distantiam, ex qua simul incipit videri cum aliquo divisibili, sequetur iterum quod nullo modo possit videri.
	Oportet enim accipere proportionem distantiae ex qua videtur aliquod divisibile, secundum proportionem magnitudinum quae videtur.
	Sed non est aliqua proportio indivisibilis ad magnitudinem divisibilem, sicut nec puncti ad lineam.
	Et ita sequetur quod ex nulla distantia possit videri indivisibile: quia cuiuslibet distantiae est aliqua proportio ad aliam distantiam.
	Sequetur ergo, si videtur, quod videatur coniunctum visui, quod est contra rationem visus et aliorum sensuum, qui non tangentes sentiunt.
	Si ergo indivisibile non potest sentiri, nisi forte secundum quod est terminus continui, sicut et alia accidentia continuorum sentiuntur.</p>
<p><milestone id="n. 17" unit="section"/><A NAME="81454"/><emph>n. 17</emph></p><p>Deinde cum dicit de sensitivis epilogat quae dicta sunt in hoc libro continuans se ad sequentia, et dicit quod dictum est de sensitivis, idest de organo sentiendi et de sensibilibus quomodo se habeant ad sensus, et communiter et secundum unumquodque organum sensus, partim in hoc libro, partim in libro de anima.
	Inter reliqua vero, quod primo considerandum occurrit est memoria et reminiscentia et de somno; quia, sicut per sensum cognoscuntur praesentia, ita et per memoriam cognoscuntur praeterita, et in somno fit aliqua praecognitio futurorum.</p>



</div2></div1>
<div1 n="2"><head>Tractatus 2</head>
<div2 n="1"><head>Lectio 1</head>
<p><milestone id="n. 1" unit="section"/><A NAME="81455"/><emph>n. 1</emph></p><p>Sicut philosophus dicit, in septimo de historiis animalium, natura ex inanimatis ad animata procedit paulatim, ita quod genus inanimatorum prius invenitur quam genus plantarum: quod quidem ad alia corpora comparatum videtur esse animatum, ad genus autem animalium, inanimatum.
	Et similiter a plantis ad animalia quodam continuo ordine progreditur: quia quaedam animalia immobilia, quae scilicet terrae adhaerent, parum videntur a plantis differre.
	Ita etiam et in progressu ab animalibus ad hominem, quaedam inveniuntur, in quibus aliqua similitudo rationis appareat.
	Cum enim prudentia sit propria virtus hominis (est enim prudentia recta ratio agibilium, ut dicitur in septimo Ethicorum)-, inveniuntur quaedam animalia quamdam prudentiam participare non ex eo quod habeant rationem, sed ex eo quod instinctu naturae moventur per apprehensionem sensitivae partis ad quaedam opera facienda, ac si operarentur ex ratione.
	Pertinet autem ad prudentiam, ut prudens dirigatur per eam in his quae imminent sibi agenda ex consideratione non solum praesentium, sed etiam praeteritorum.
	Unde Tullius, in sua rhetorica, partes prudentiae ponit non solum providentiam per quam futura disponuntur, sed etiam intelligentiam per quam considerantur praesentia, et memoriam per quam apprehenduntur praeterita.
	Unde etiam in aliis animalibus, in quibus invenitur prudentiae similitudo participata, necesse est esse non solum sensum praesentium, sed etiam memoriam praeteritorum.
	Et ideo philosophus in principio metaphysicorum dicit quod quibusdam animalibus ex sensu memoria fit, et propter hoc prudentia sunt.</p>
<p><milestone id="n. 2" unit="section"/><A NAME="81456"/><emph>n. 2</emph></p><p>Sed sicut prudentiam imperfectam habent respectu hominis, ita etiam et memoriam.
	Nam alia animalia memorantur tantum, homines autem et memorantur et reminiscuntur; et ideo gradatim Aristoteles post librum, in quo determinatur de sensu, qui communis est omnibus animalibus, determinat de memoria et reminiscentia; quorum alterum invenitur in solis hominibus, alterum vero in his et in animalibus perfectis.</p>
<p><milestone id="n. 3" unit="section"/><A NAME="81457"/><emph>n. 3</emph></p><p>Dividitur autem liber iste in partes duas.
	Primo enim ponit prooemium, in quo manifestat suum propositum.
	Secundo accedit ad tractandum ea de quibus intendit, ibi, primum quidem igitur.
	Circa primum dicit de duobus esse dicendum.
	Primo quidem de memoria et memorari, quod est actus eius, circa quod tria se promittit dicturum.
	Primum quid sit memoria et quid memorari, et quae sit causa eius, et ad quam partem animae pertineat passio memorandi.
	Omnes enim operationes sensitivae partis passiones quaedam sunt, secundum quod sentire pati quoddam est.</p>
<p><milestone id="n. 4" unit="section"/><A NAME="81458"/><emph>n. 4</emph></p><p>Secundo promittit se dicturum de reminisci.
	Et ne videretur idem esse reminisci et memorari, subiungit quoddam signum differentiae ipsorum ex parte hominum, in quibus invenitur utrumque.
	Non enim iidem homines inveniuntur ita bene memorativi et bene reminiscitivi; sed sicut frequenter accidit, illi sunt melius bene memorantes, qui sunt tardi ad inveniendum et discendum.
	Illi autem melius reminiscuntur, qui sunt velocis ingenii ad inveniendum ex se et bene discendum ab aliis.</p>
<p><milestone id="n. 5" unit="section"/><A NAME="81459"/><emph>n. 5</emph></p><p>Cuius ratio est, quia diversae habitudines hominum ad opera animae proveniunt ex diversa corporis dispositione.
	Videmus autem in corporalibus, quod illa, quae difficiliter et tarde recipiunt impressionem, bene retinent eam, sicut lapis; quae vero de facili recipiunt non retinent bene, sicut aqua.
	Et, quia memorari nil aliud est quam bene conservare semel accepta, inde est, quod illi qui sunt tardi ad recipiendum, retinent bene recepta, quod est bene memorari.
	Quia autem de facili recipiunt, plerumque de facili amittunt.
	Sed reminisci est quaedam reinventio prius acceptorum non conservatorum; et ideo illi, qui sunt velocis ingenii ad inveniendum et recipiendum disciplinam, etiam sunt bene reminiscitivi.</p>
<p><milestone id="n. 6" unit="section"/><A NAME="81460"/><emph>n. 6</emph></p><p>Deinde cum dicit primum quidem exequitur propositum.
	Et primo determinat de memorari.
	Secundo de reminisci, ibi, de reminisci autem reliquum est dicere.
	Circa primum tria facit.
	Primo ostendit quid sit memorari.
	Secundo cuius partis animae sit, ibi, quoniam autem de phantasia.
	Tertio propter quam causam fiat, ibi, dubitabit autem utique aliquis.
	Et, quia operationes et habitus et potentiae specificantur ex obiectis, ideo circa primum duo facit.
	Primo inquirit quid sit obiectum memoriae.
	Secundo concludit quid sit memoria, ibi, est quidem igitur memoria.
	Circa primum duo facit.
	Primo dicit de quo est intentio.
	Secundo manifestat propositum, ibi, neque enim futura.
	Dicit ergo primo, quod ad determinandum de memoria, primo oportet accipere qualia sunt memorabilia, quia obiecta sunt priora actibus et actus potentiis, ut dictum est in secundo de anima.
	Necessarium autem est hoc determinare, quia multotiens accidit deceptio circa hoc, quia aliqui putant quorumdam esse memoriam quorum non est.</p>
<p><milestone id="n. 7" unit="section"/><A NAME="81461"/><emph>n. 7</emph></p><p>Deinde cum dicit neque enim manifestat propositum.
	Et primo dicit quod memoria non est futurorum.
	Secundo, quod non est praesentium, ibi, neque praesentis.
	Tertio quod est praeteritorum, ibi, memoria autem facti est.
	Dicit ergo quod futura non contingit memorari, sed eorum est opinio ex parte virtutis cognoscitivae, dum scilicet aliquis opinatur aliquid esse futurum et sperat ex parte virtutis appetitivae, dum scilicet spes in aliquid futurum quandoque tendit.
	Dicit autem quod etiam quaedam scientia esse futurorum, quae potest esse sperativa scientia.
	Quidam autem nominant eam divinativam, quia per eam aliqui possunt cognoscere quid in futurum continget, de quo est spes.
	Sed, cum spes sit futurorum, quae ab homine acquiri possunt, huiusmodi autem sunt futura contingentia de quibus non potest esse scientia, videtur quod nulla scientia possit esse sperativa futurorum.</p>
<p><milestone id="n. 8" unit="section"/><A NAME="81462"/><emph>n. 8</emph></p><p>Dicendum autem est quod de futuris contingentibus, secundum se consideratis, non potest esse scientia; sed cum in causis suis considerantur, potest de eis scientia esse, prout aliquae scientiae cognoscunt esse inclinationes quasdam ad tales effectus.
	Sic enim et scientia naturalis est de generabilibus et corruptibilibus.
	Et hoc etiam modo astrologi possunt per suam scientiam praenuntiare quosdam futuros eventus sperando: puta ubertatem vel sterilitatem, propter dispositionem corporum caelestium ad tales effectus.</p>
<p><milestone id="n. 9" unit="section"/><A NAME="81463"/><emph>n. 9</emph></p><p>Deinde cum dicit neque praesentis ostendit quod memoria non est praesentis; sed hoc dicit pertinere ad sensum, per quem neque futurum, neque <hi>factum</hi>, id est praeteritum, cognoscimus, sed tantummodo praesens.</p>
<p><milestone id="n. 10" unit="section"/><A NAME="81464"/><emph>n. 10</emph></p><p>Deinde cum dicit memoria autem ostendit quod memoria est praeteritorum.
	Et hoc probat ex communi usu loquendi.
	Cum enim aliquid praesentialiter adest, puta cum aliquis praesentialiter videt album, nullus diceret se memorari album: sicut nullus dicit se memorari illud, quod per intellectum actu consideratur, cum actu considerat et intelligit: sed cum communiter homines vident album, nominant sentire; et considerare aliquid actu, nominant solummodo scire.
	Cum aliquis autem habet scientiam habitualem et potentiam sensitivam sine actibus vel operationibus eorum, tunc dicitur memorari praeteritorum actuum, puta cum considerat intellectu triangulum habere tres angulos duobus rectis aequales, et forte sensibiliter descriptionem figurae videt: et ex quadam parte operationis intellectualis memoratur aliquis, quia didicit ab alio, vel quia speculatus est per seipsum; ex parte vero sensibilis apprehensionis memoratur, quia audivit vel vidit, vel aliquo alio sensu percepit.
	Semper enim cum anima memoratur, pronunciat se vel prius audivisse aliquid, vel sensisse, vel intellexisse.</p>
<p><milestone id="n. 11" unit="section"/><A NAME="81465"/><emph>n. 11</emph></p><p>Ex quo patet quod non est intentio philosophi dicere quod memoria non possit esse ipsarum rerum quae in praesenti sunt, sed solum eorum quae in praeterito fuerunt.
	Potest enim aliquis memorari non solum hominum qui mortui sunt, sed etiam qui nunc vivunt, sicut et suiipsius aliquis dicitur reminisci, secundum illud Virgilii: <hi>nec talia passus Ulyxes, oblitusve sui est Ithacus discrimine tanto</hi>.
	Per quod intelligi voluit quod meminit sui.
	Sed intentio philosophi est dicere quod memoria est praeteritorum quantum ad nostram apprehensionem, idest quod prius sensimus vel intelleximus aliqua indifferenter, sive illae res secundum se consideratae sunt in praesenti sive non.</p>
<p><milestone id="n. 12" unit="section"/><A NAME="81466"/><emph>n. 12</emph></p><p>Deinde cum dicit est quidem concludit ex praemissis quid sit memoria: quia neque est sensus, quia solum est praesentium; neque est opinio quae potest etiam esse futurorum: sed oportet quod ad aliquid horum pertineat vel per modum habitus, puta si sit aliqua vis permanens, vel per modum passionis, puta si sit aliqua impressio transiens.
	Sic autem memoria pertinet ad sensum vel opinio, cum intervenit aliquod tempus medium inter priorem apprehensionem sensus vel intellectualis opinionis et memoriam subsequentem, ut sic memoria possit esse praeteritae apprehensionis: quia eius quod nunc apprehenditur, in ipso nunc non est memoria, ut dictum est, sed sensus quidem est praesentis, spes vero futuri, memoria vero praeteriti.
	Et ideo oportet quod omnis memoria sit cum aliquo tempore intermedio inter ipsam et priorem apprehensionem.</p>
<p><milestone id="n. 13" unit="section"/><A NAME="81467"/><emph>n. 13</emph></p><p>Et ex hoc concludit quod sola animalia, quae possunt sentire tempus, memorantur: et illa parte animae memorantur, qua et tempus sentiunt: et de hoc in sequentibus inquiret.</p>
</div2>
<div2 n="2"><head>Lectio 2</head>
<p><milestone id="n. 1" unit="section"/><A NAME="81468"/><emph>n. 1</emph></p><p>Postquam philosophus ostendit quid est memoria, hic ostendit ad quam partem animae pertineat.
	Et circa hoc duo facit.
	Primo praemittit quoddam, quod est necessarium ad propositi manifestationem.
	Secundo manifestat propositum, ibi, magnitudinem autem et motum.
	Circa primum, primo praemittit quod intendit.
	Secundario manifestat quod dixerat per exemplum, ibi, accidit enim eadem passio.
	Tertio ostendit quid circa hoc sit alibi manifestandum, ibi, propter quam igitur causam.
	Proponit ergo primo, quod in libro de anima dictum est de phantasia quid sit, quia scilicet est motus factus a sensu secundum actum.
	In eodem etiam libro dictum est quod non contingit hominem sine phantasmate intelligere.</p>
<p><milestone id="n. 2" unit="section"/><A NAME="81469"/><emph>n. 2</emph></p><p>Deinde cum dicit accidit enim manifestat hoc quod ultimo dixerat.
	Posset enim alicui videri inconveniens, si non possit homo sine phantasmate intelligere, cum phantasma sit similitudo rei corporalis, intelligere autem sit universalium, quae a particularibus abstrahuntur; et ideo ad huius manifestationem inducit quoddam exemplum, dicens quod ita accidit circa intellectum, quantum ad hoc quod indiget phantasmate, sicut accidit in descriptionibus figurarum geometriae, in quibus describitur quidam triangulus, qui sit alicuius determinatae quantitatis, cum geometra in sua demonstratione non utatur aliqua determinata quantitate trianguli; similiter et homini volenti intelligere rem aliquam proponitur ante oculos phantasma alicuius determinatae quantitatis, utpote singularis: puta volenti intelligere hominem, occurrit imaginatio alicuius hominis bicubiti, sed intellectus intelligit hominem inquantum est homo, non autem inquantum habet quantitatem hanc.</p>
<p><milestone id="n. 3" unit="section"/><A NAME="81470"/><emph>n. 3</emph></p><p>Sed quia intellectus potest intelligere naturam quantitatis, ideo subiungit quod, si ea quae debent intelligi, sunt secundum suam naturam quanta, puta linea, superficies et numerus, non tamen <hi>finita</hi>, idest determinata determinatione singularitatis, nihilominus tamen ponit ante oculos phantasma quanti determinati: sicut volenti intelligere lineam occurrit phantasma lineae bipedalis; sed intellectus intelligit eam solum secundum naturam quantitatis, non secundum quod est bipedalis.</p>
<p><milestone id="n. 4" unit="section"/><A NAME="81471"/><emph>n. 4</emph></p><p>Deinde cum dicit propter quam ostendit ad quam considerationem reservatur hoc; et dicit quod ad aliam rationem pertinet assignare causam, quare nihil potest homo intelligere sine continuo et tempore; quod quidem accidit, inquantum nihil potest homo intelligere sine phantasmate.
	Phantasma autem oportet quod sit cum continuo et tempore, eo quod est similitudo rei singularis, quae est hic et nunc: quod non potest intelligi sine phantasmate.
	Quare homo autem non possit intelligere sine phantasmate, de facili potest assignari ratio quantum ad primam acceptionem specierum intelligibilium, quae a phantasmatibus abstrahuntur secundum doctrinam Aristotelis in tertio de anima.
	Sed experimento patet quod etiam ille qui iam acquisivit scientiam intelligibilem per species intellectas, non potest actu considerare illud cuius scientiam habet nisi occurrat ei aliquod phantasma.
	Et inde est quod laeso organo imaginationis impeditur homo non solum ab intelligendo aliqua de novo, sed etiam considerando ea, quae prius intellexit, ut patet in phreneticis.</p>
<p><milestone id="n. 5" unit="section"/><A NAME="81472"/><emph>n. 5</emph></p><p>Posset autem adhuc aliquis dicere quod species intelligibiles non manent in intellectu possibili humano, nisi quamdiu actu intelligit; postquam autem desiit actu intelligere pereunt et cessant species intelligibiles esse in intellectu per modum quo cessat lumen esse in aere apud absentiam corporis illuminantis: et ideo est necesse, si intellectus velit de novo intelligere, quod iterum se convertat ad phantasmata, ut acquirat species intelligibiles.</p>
<p><milestone id="n. 6" unit="section"/><A NAME="81473"/><emph>n. 6</emph></p><p>Sed hoc est expresse contra verba Aristotelis in tertio de anima, ubi dicit quod, cum intellectus possibilis fiat singula intelligibilia, quod est per species eorum, tunc etiam est in potentia ad intelligendum in actu.
	Repugnat etiam rationi, cum species intelligibiles recipiantur in actu in intellectu possibili immobiliter secundum modum ipsius, quod autem intellectus possibilis habeat species intelligibiles etiam cum actu non intelligit, non est sicut in potentiis sensitivis, in quibus propter compositionem organi corporalis aliud est recipere impressionem, quod facit sentire in actu, et aliud retinere, quando etiam res actu non sentiuntur, ut obiicit Avicenna; sed contingit propter diversum gradum essendi formarum intelligibilium, vel secundum potentiam puram sicut invenire vel addiscere, vel secundum actum purum sicut quando actu intelligit, vel medio modo inter potentiam et actum, quod est esse in habitu.
	Non ergo propter hoc solum indiget intellectus possibilis humanus phantasmate ut acquirat intelligibiles species, sed etiam ut eas quodam modo in phantasmatibus inspiciat.
	Et hoc est quod dicitur in tertio de anima.
	Species igitur in phantasmatibus intellectivum intelligit.</p>
<p><milestone id="n. 7" unit="section"/><A NAME="81474"/><emph>n. 7</emph></p><p>Huius autem ratio est, quia operatio proportionatur virtuti et essentiae: intellectivum autem hominis est in sensitivo, sicut dicitur in secundo de anima.
	Et ideo propria operatio eius est intelligere intelligibilia in phantasmatibus, sicut intellectus substantiae separatae operatio est intelligere res secundum se intellectas; et ideo huius est causa reddenda a metaphysico, ad quem pertinet considerare diversos gradus intellectuum.</p>
<p><milestone id="n. 8" unit="section"/><A NAME="81475"/><emph>n. 8</emph></p><p>Deinde cum dicit magnitudinem autem ostendit ad quam partem animae pertineat memoria.
	Et primo per rationem.
	Secundo per signa, ibi, unde et alteris.
	Tertio concludit propositum, ibi, cuius quidem igitur.
	Dicit ergo primo, quod necesse est quod eadem parte animae cognoscatur magnitudo et motus, qua etiam cognoscitur tempus.
	Haec enim tria se sequuntur tam in divisione, quam in eo quod est esse infinitum et finitum, ut probatur in sexto physicorum.</p>
<p><milestone id="n. 9" unit="section"/><A NAME="81476"/><emph>n. 9</emph></p><p>Magnitudo autem cognoscitur sensu: est enim unum de sensibilibus communibus.
	Similiter autem et motus, praecipue localis, cognoscitur, in quantum cognoscitur distantia magnitudinis.
	Tempus autem cognoscitur, inquantum cognoscitur prius et posterius in motu: unde et etiam sensu percipi possunt.
	Dupliciter autem aliquid sensu percipitur.
	Uno quidem modo per ipsam immutationem sensus a sensibili et sic cognoscuntur tam sensibilia propria quam etiam communia, a sensibus propriis et a sensu communi.
	Alio modo cognoscitur aliquid quodam secundario motu, qui relinquitur ex prima immutatione sensus a sensibili.
	Qui quidem motus remanet etiam quandoque post absentiam sensibilium, et pertinet ad phantasiam, ut habitum est in libro de anima.
	Phantasia autem, secundum quod apparet per huius immutationem secundariam, est passio sensus communis: sequitur enim totam immutationem sensus, quae incipit a sensibilibus propriis, et terminatur ad sensum communem.
	Unde manifestum est quod praedicta tria, scilicet magnitudo, motus et tempus, secundum quod sunt in phantasmate, comprehenduntur et cognoscuntur per sensum communem.</p>
<p><milestone id="n. 10" unit="section"/><A NAME="81477"/><emph>n. 10</emph></p><p>Memoria autem non solum est sensibilium, utputa cum aliquis memoratur se sensisse, sed etiam intelligibilium, ut cum aliquis memoratur se intellexisse.
	Non autem est sine phantasmate.
	Sensibilia enim postquam praetereunt, a sensu non percipiuntur, nisi sicut in phantasmate: intelligere etiam non est sine phantasmate, ut supra habitum est.
	Unde concludit quod memoria sit intellectivae partis animae, sed per accidens; per se autem primi sensitivi, scilicet sensus communis.
	Dictum est enim supra, quod intelligens proponit in phantasmate quantum determinatum, licet intellectus secundum se consideret rem absentem; ad memoriam autem pertinet apprehensio temporis secundum determinationem quamdam, secundum scilicet distantiam in praesenti nunc.
	Unde per se memoria pertinet ad apparitionem phantasmatum, per accidens autem ad iudicium intellectus.</p>
<p><milestone id="n. 11" unit="section"/><A NAME="81478"/><emph>n. 11</emph></p><p>Posset aut alicui videri quod ex his quae hic dicuntur, quod phantasia et memoria non sunt potentiae distinctae a sensu communi, sed sint quaedam passiones ipsius.
	Sed Avicenna rationabiliter ostendit esse diversas potentias.
	Cum enim potentiae sensitivae sint actus corporalium organorum, necesse est ad diversas potentias pertinere receptionem formarum sensibilium quae pertinet ad sensum, et conservationem earum, quae pertinet ad phantasiam sive imaginationem; sicut in corporalibus videmus quod ad aliud principium pertinet receptio et conservatio: humida enim sunt bene receptiva, sicca autem et dura bene conservativa.
	Similiter etiam ad aliud principium pertinet recipere formam, et conservare receptam per sensum et intentionem aliquam per sensum non apprehensam, quamvis aestimativa percipit etiam in aliis animalibus, vis autem memorativa retinet, cuius est memorari rem non absolute, sed prout est in praeterito apprehensa a sensu vel intellectu.</p>
<p><milestone id="n. 12" unit="section"/><A NAME="81479"/><emph>n. 12</emph></p><p>Contingit tamen quod diversarum potentiarum est una quasi radix et origo aliarum potentiarum, quarum actus actum ipsius primae potentiae praesupponunt, sicut nutritiva est quasi radix augmentativae et generativae potentiae, quarum utraque utitur nutrimento.
	Similiter autem sensus communis est radix phantasiae et memoriae, quae praesupponunt actum sensus communis.</p>
<p><milestone id="n. 13" unit="section"/><A NAME="81480"/><emph>n. 13</emph></p><p>Deinde cum dicit unde et manifestat quod dixerat per duo signa.
	Quorum primum sumitur ex parte animalium habentium memoriam; et dicit quod, quia memoria est per se primi sensitivi, inde est quod memoria inest quibusdam aliis animalibus habentibus sensum et carentibus intellectu, et non solum homini et quibuscumque aliis habentibus opinionem, quae potest ad intellectum speculativum pertinere, et prudentiam quae pertinet ad intellectum practicum.
	Si autem memoria esset aliquid de potentiis intellectivis, non inesset multis aliorum animalium, de quibus manifeste constat quod habent memoriam, et tamen non habent intellectum; et forte non inesset memoria alicui mortalium nisi homini, qui solus homo inter mortales habet intellectum.</p>
<p><milestone id="n. 14" unit="section"/><A NAME="81481"/><emph>n. 14</emph></p><p>Dicit autem <hi>forte</hi>, propter quosdam qui dubitaverunt de quibusdam aliis animalibus ab homine utrum habeant intellectum, propter opera quaedam similia operibus rationis, sicut sunt opera simiarum et quorumdam huiusmodi animalium.</p>
<p><milestone id="n. 15" unit="section"/><A NAME="81482"/><emph>n. 15</emph></p><p>Secundum signum ponit ibi, quoniam neque et sumitur ex animalibus non habentibus memoriam; et dicit inde esse manifestum quod memoria pertinet per se ad partem sensitivam, quia etiam nunc cum supponimus solum hominem inter mortales habere intellectum, memoria non inest omnibus animalibus, sed solum illa habent memoriam, quae sentiunt tempus.
	Quaedam enim animalia nihil percipiunt nisi apud praesentiam sensibilium; sicut quaedam animalia immobilia, quae propter hoc habent indeterminatam phantasiam, ut dicitur in secundo et tertio de anima, et propter hoc non possunt cognoscere prius et posterius, et per consequens non habent memoriam.
	Semper enim cum anima agit per memoriam, ut prius dictum est, simul sentit quod hoc prius vidit, aut audivit, aut didicit: prius autem et posterius pertinent ad tempus.</p>
<p><milestone id="n. 16" unit="section"/><A NAME="81483"/><emph>n. 16</emph></p><p>Deinde cum dicit cuius quidem concludit propositum.
	Et dicit manifestum esse ex praemissis ad quam partem animae pertineat memoria, quia ad eam, ad quam pertinet phantasia; et quod illa sunt per se memorabilia, quorum est phantasia, scilicet sensibilia; per accidens autem memorabilia sunt intelligibilia, quae sine phantasia non apprehenduntur ab homine.
	Et inde est quod ea quae habent subtilem et spiritualem considerationem, minus possumus memorari.
	Magis autem sunt memorabilia quae sunt grossa et sensibilia.
	Et oportet, si aliquas intelligibiles rationes volumus memorari facilius, quod eas alligemus quasi quibusdam aliis phantasmatibus, ut docet Tullius in sua rhetorica.
	Memoria tamen ponitur a quibusdam in parte intellectiva, secundum quod hic per memoriam intelligitur omnis habitualis conservatio eorum, quae pertinent ad partem animae intellectivam.</p>
</div2>
<div2 n="3"><head>Lectio 3</head>
<p><milestone id="n. 1" unit="section"/><A NAME="81484"/><emph>n. 1</emph></p><p>Postquam philosophus ostendit quid sit memoria, et cuius partis animae sit, hic ostendit causam memorandi.
	Et circa hoc duo facit.
	Primo proponit dubitationem.
	Secundo solvit, ibi, aut est ut contingit.
	Circa primum tria facit.
	Primo movet dubitationem.
	Secundo manifestat quoddam, quod dubitatio supponit, ibi, manifestum enim quoniam oportet.
	Tertio inducit rationes ad quaestionem, ibi, sed si tale accidens.
	Dicit ergo primo, quod potest aliquis dubitare, cum in memorando quaedam passio praesentialiter afficiat animam: res vero, cuius memoramur sit absens, propter quid memoramur id, quod non est praesens, scilicet rem, et non memoramur passionem praesentem.</p>
<p><milestone id="n. 2" unit="section"/><A NAME="81485"/><emph>n. 2</emph></p><p>Deinde cum dicit manifestum enim manifestat quoddam quod supposuerat, scilicet passionem quamdam esse in anima dum memoramur.
	Et primo manifestat hoc per causam.
	Secundo per signa, ibi, unde et his quidem.
	Dicit ergo primo, manifestum esse quod oportet intelligere aliquam talem passionem a sensu esse factam in anima, et in organo corporis animati, cuius quidem animae memoriam dicimus esse quemdam quasi habitum, quae quidem passio est quasi quaedam pictura, quia scilicet sensibile imprimit suam similitudinem in sensu, et huius similitudo remanet in phantasia etiam sensibili abeunte.
	Et ideo subiungit quod motus qui fit a sensibili in sensum, imprimit in phantasia quasi quamdam figuram sensibilem, quae manet sensibili abeunte, ad modum, quo illi qui sigillant cum annulis imprimunt figuram quamdam in cera, quae remanet etiam sigillo vel annulo remoto.</p>
<p><milestone id="n. 3" unit="section"/><A NAME="81486"/><emph>n. 3</emph></p><p>Dicit autem, <hi>in anima et in parte corporis</hi>: quia cum huiusmodi passio pertineat ad partem sensitivam, quae est actus organici corporis, huiusmodi passio non pertinet ad solam animam, sed ad coniunctum.
	Memoriam autem nominat <hi>habitum</hi> partis huius, quia memoria est in parte sensitiva: et in ea quae in memoria conservamus, quandoque non actu apprehendimus, sed quasi habitualiter tenemus.</p>
<p><milestone id="n. 4" unit="section"/><A NAME="81487"/><emph>n. 4</emph></p><p>Deinde cum dicit unde et manifestat propositum per signa, scilicet quod in memorando sit praedicta passio praesens.
	Et dicit quod, propter haec talis passio necessaria est ad memoriam, contingit quod quibusdam non fit memoria, quia sunt in multo motu, sive hoc sit propter passionem corporis sicut infirmis vel ebriis, vel animae sicut in his qui sunt commoti ad iram vel concupiscentiam; aut etiam hoc accidit propter aetatem deputatam augmento sive decremento, et sic propter huiusmodi causas corpus hominis est in quodam fluxu, et ideo non potest retinere impressionem quae fit ex motu rei sensibilis, sicut contingeret si aliquis motus vel etiam sigillum imprimeretur in aquam fluentem.
	Statim enim propter fluxum deperiret figura.</p>
<p><milestone id="n. 5" unit="section"/><A NAME="81488"/><emph>n. 5</emph></p><p>In quibusdam vero aliis non recipitur praedicta impressio.
	Quandoque quidem propter frigiditatem congelantem humores, sicut accidit in his qui sunt in magno timore constituti: quod propter frigiditatem quamdam non potest imprimi aliquid in anima ipsorum.
	Et ponit exemplum de antiquis aedificiis, cum paries est novus antequam cementum inspissetur, potest de facili immutari, non autem postquam inspissatur.
	Quandoque autem accidit non propter infrigidationem, sed propter duritiem naturalem eius quod debet recipere passionem.
	Corpora enim terrestria duritiem habent etiam si sint calida, corpora vero aquea indurantur per hoc quod superfrigidantur.
	Et propter praedictas causas, illi qui sunt multum novi sicut pueri, et etiam senes, sunt immemores, quia corpora puerorum sunt in fluxu propter augmentum, senum vero propter decrementum; ideo in neutris bene retinetur impressio.</p>
<p><milestone id="n. 6" unit="section"/><A NAME="81489"/><emph>n. 6</emph></p><p>Contingit tamen quod ea quae quis a pueritia accipit, firmiter in memoria tenet propter vehementiam motus; ex quo contingit ut ea quae admiramur, magis memoriae imprimantur.
	Admiramur autem nova praecipue et insolita: pueris de novo mundum ingredientibus maior advenit admiratio de aliquibus quasi insolitis: et ex hac etiam causa firmiter memorantur; secundum autem complexionem fluentis corporis, naturaliter competit illis ut sint labilis memoriae.
	Subiungit autem quod similiter propter praedicta, neutri videntur esse bene memores: neque illi qui sunt multum velocis apprehensionis, neque illi qui sunt multum tardae.
	Illi enim qui sunt multum veloces, sunt magis humidi quam oportet.
	Humidi enim est facile recipere impressiones.
	Illi autem, qui sunt magis tardi, sunt etiam magis duri; et ideo velocius non remanet impressio phantasmatis in anima. <hi>Duros autem non tangit</hi>, idest non recipiunt phantasmatis impressionem.</p>
<p><milestone id="n. 7" unit="section"/><A NAME="81490"/><emph>n. 7</emph></p><p>Potest etiam aliter exponi quod dictum est, ut primo quidem intelligat assignasse causam defectus memoriae propter motum supervenientem, quam postea manifestavit per exemplum iuvenum et senum.
	Secundo autem assignavit causam ex naturali complexione, vel quia in aliquibus abundat humor aqueus qui est frigidus et humidus, et ideo disperguntur de facili in eis impressiones phantasmatum, sicut faciliter dilabuntur antiqua aedificia; vel quia in aliquibus abundat humor terrestris, qui propter duritiem non recipiunt impressionem.
	Et hoc postea manifestavit per exemplum velocium et tardorum.</p>
<p><milestone id="n. 8" unit="section"/><A NAME="81491"/><emph>n. 8</emph></p><p>Est autem considerandum, quod ideo praemisit impressionem phantasmatis fieri in anima et in parte corporis, ut postmodum ostenderet homines diversimode se habere ad huiusmodi impressionem propter diversam corporis dispositionem.</p>
<p><milestone id="n. 9" unit="section"/><A NAME="81492"/><emph>n. 9</emph></p><p>Deinde cum dicit sed si tale argumentatur ad quaestionem prius propositam.
	Et primo iam manifestato quod suppositum erat, resumit quaestionem; et dicit quod, si hoc accidit circa memoriam, scilicet quod sit in ea passio quaedam praesens ut pictura, quaerendum est: utrum aliquis memoratur hanc passionem, quae praesentialiter est in memorante, aut rem sensibilem a qua facta est ita impressio.</p>
<p><milestone id="n. 10" unit="section"/><A NAME="81493"/><emph>n. 10</emph></p><p>Secundo ibi, si quidem enim hoc, obiicit ad unam partem, et dicit quod, si quis dicat quod homo memoratur hanc passionem praesentem, sequitur quod nihil absentium memoretur, quod est contra praedeterminata.</p>
<p><milestone id="n. 11" unit="section"/><A NAME="81494"/><emph>n. 11</emph></p><p>Tertio ibi, si vero illud, obiicit ad partem aliam tribus rationibus.
	Quarum primam ponit dicens quod, si aliquis memoretur illam rem a qua facta est passio, videtur esse inconveniens quod homo sentiat id quod est praesens, scilicet passionem, et simul cum hoc memoretur id quod est absens, quod non potest sentire.
	Dictum est enim quod memoria pertinet ad primum sensitivum: et sic non videtur quod sensus sit de uno, et memoria de alio.</p>
<p><milestone id="n. 12" unit="section"/><A NAME="81495"/><emph>n. 12</emph></p><p>Secundam rationem ponit, ibi, et si est simile.
	Et dicit quod, si huiusmodi passio, quae est praesens memoranti, est in nobis sicut quaedam figura aut pictura ipsius sensus in repraesentando primam immutationem sensus a sensibili, quare memoria erit <hi>alterius</hi>, scilicet rei, et non ipsiusmet figurae vel picturae? Cum enim sit figura sensus, manifestum et quod apprehendi potest.
	Et etiam hoc experimento patet quod ille qui memoratur, speculatur aliquid per intellectum circa hanc passionem vel sentit per partem sensitivam.
	Videtur autem inconveniens quod praesente eo quod cadit sub apprehensione, illud non apprehendatur sed aliquid aliud.</p>
<p><milestone id="n. 13" unit="section"/><A NAME="81496"/><emph>n. 13</emph></p><p>Tertiam rationem ponit, ibi, quomodo igitur.
	Et quaerit quomodo aliquis possit per sensum interiorem memorari illud quod non est praesens.
	Cum enim sensus exterior sit conformis sensui interiori, sequeretur quod sensus exterior esset rei non praesentis, ita scilicet quod contingeret videre et audire rem non praesentem, quod videtur inconveniens.</p>
<p><milestone id="n. 14" unit="section"/><A NAME="81497"/><emph>n. 14</emph></p><p>Deinde cum dicit aut est ut solvit propositam quaestionem.
	Et primo ostendit per quam causam contingat memorari.
	Secundo ostendit quae sit causa quod aliquid bene in memoria conservetur, ibi, meditationes autem.
	Tertio epilogat, ibi, quod quidem igitur.
	Circa primum duo facit.
	Primo solvit dubitationem.
	Secundo manifestat solutionem per signum, ibi, et ob hoc aliquando.
	Dicit ergo primo, quod potest assignari quomodo contingat et accidat hoc quod dictum est, scilicet quod aliquis sentiat passionem praesentem et memoretur rem absentem.
	Et inducit exemplum de animali quod pingitur in tabula, quod quidem et est animal pictum et est imago animalis veri.
	Et, cum idem subiecto sit cui conveniunt haec ambo, differunt tamen haec duo ratione; et ideo alia est consideratio eius inquantum est animal pictum, et alia inquantum est imago animalis veri; ita etiam et phantasma quod est in nobis potest accipi vel prout est aliquod in se, vel prout est phantasma alterius.
	Et secundum se quidem est quoddam speculatum, circa quod speculatur intellectus vel phantasia quantum pertinet ad partem sensitivam.
	Secundum vero quod est phantasma alterius, quod prius sensimus vel intelleximus, sic consideratur ut imago in aliud ducens, et principium memorandi.</p>
<p><milestone id="n. 15" unit="section"/><A NAME="81498"/><emph>n. 15</emph></p><p>Et ideo, cum anima memoretur secundum modum phantasmatis, si anima convertatur ad ipsum secundum se, sic videtur animae adesse, vel aliquid intelligibile quod intellectus in phantasmate inspicit, vel simpliciter phantasma quod vis imaginativa apprehendit.
	Si vero anima convertat se ad phantasma inquantum est phantasma alterius, et consideret ipsum tamquam imaginem eius quod prius sensimus vel intelleximus, ut dictum est circa picturam; et sicut ille qui non videt Coriscum et considerat eius phantasma ut Corisci imaginem, haec iam est alia passio huius considerationis, quia videlicet iam hoc ad memoriam pertinet.</p>
<p><milestone id="n. 16" unit="section"/><A NAME="81499"/><emph>n. 16</emph></p><p>Et sicut accidit de phantasmate alicuius singularis hominis, puta Corisci imaginem, quod quandoque consideratur secundum se quandoque ut imago, ita etiam accidit circa intelligibilia: quandoque enim intellectus inspicit ad phantasma, sicut ad quoddam animal pictum, si inspiciat ad ipsum secundum se, sic solum consideratur ut quoddam intelligibile; si autem intellectus inspiciat ad ipsum inquantum est imago, sic erit principium memorandi, sicut accidit ibi, idest circa particularia.</p>
<p><milestone id="n. 17" unit="section"/><A NAME="81500"/><emph>n. 17</emph></p><p>Sic igitur manifestum est quod quando anima convertit se ad phantasma, prout est quaedam forma reservata in parte sensitiva, sic est actus imaginationis sive phantasiae, vel etiam intellectus considerantis circa hoc universale.
	Si autem anima convertatur ad ipsum, inquantum est imago eius, quod prius audivimus aut intelleximus, hoc pertinet ad actum memorandi.
	Et quia esse imaginem significat intentionem quamdam circa formam, ideo convenienter Avicenna dicit quod memoria respicit intentionem, imaginatio vero formam per sensum apprehensam.</p>
<p><milestone id="n. 18" unit="section"/><A NAME="81501"/><emph>n. 18</emph></p><p>Deinde cum dicit et ob hoc manifestat quod dixerat per quaedam signa.
	Et dicit quod, quia tunc memoramur quando attendimus ad phantasma, secundum quod est imago eius quod prius sensimus et intelleximus, ideo circa actum memoriae tripliciter se habent homines.</p>
<p><milestone id="n. 19" unit="section"/><A NAME="81502"/><emph>n. 19</emph></p><p>Aliquando enim quamvis in nobis sint motus phantasmatum, qui sunt facti ab eo quod sensimus, qui scilicet relinquuntur ex prima immutatione sensus proprii a sensibili, tamen nescimus si accidat hos motus esse in nobis secundum hoc quod prius sensimus aliquid.
	Et ideo dubitamus utrum memoremur vel non.</p>
<p><milestone id="n. 20" unit="section"/><A NAME="81503"/><emph>n. 20</emph></p><p>Secundo vero contingit aliquando quod hoc intelligit et reminiscitur, quia prius audivimus aut vidimus aliquid cuius phantasma tunc nobis occurrit, quod est proprie memorari: et hoc contingit quando ille qui speculatur phantasma movetur quidem ab ipso praesenti phantasmate, sed considerat ipsum inquantum est imago alterius, quod prius sensit vel intellexit.</p>
<p><milestone id="n. 21" unit="section"/><A NAME="81504"/><emph>n. 21</emph></p><p>Tertio autem modo aliquando accidit contrarium primi modi, ut scilicet credat homo se memorari cum non memoratur, sicut accidit cuidam, qui dicebatur Antipheron, et erat origine Orcitas; et similiter contingit illis qui patiuntur alienationem mentis.
	Phantasmata enim quae eis de novo occurrunt existimant ac si essent aliquorum prius factorum, ac si memorentur illa, quae nunquam viderunt vel audierunt.
	Et hoc contingit cum aliquis considerat id quod non est imago alterius prius facti, ac si esset eius imago.</p>
<p><milestone id="n. 22" unit="section"/><A NAME="81505"/><emph>n. 22</emph></p><p>Deinde cum dicit meditationes autem ostendit per quae memoria conservetur.
	Et dicit quod frequentes meditationes eorum quae sensimus aut intelleximus conservant memoriam ad hoc quod aliquis bene reminiscatur eorum quae vidit aut intellexit.
	Nihil autem est aliud meditari, quam multotiens considerare aliqua, sicut imaginem priorum apprehensorum et non solum secundum se; qui quidem modus conservandi pertinet ad rationem memoriae.
	Manifestum autem est quod ex frequenti actu memorandi habitus memorabilium confirmatur, sicut et quilibet habitus per similes actus, et multiplicata causa fortificatur effectus.</p>
<p><milestone id="n. 23" unit="section"/><A NAME="81506"/><emph>n. 23</emph></p><p>Deinde cum dicit quid quidem epilogat similiter supradicta.
	Et dicit quod dictum est quid memoria et memorari, quia memoria est habitus, idest habitualis quaedam conservatio phantasmatis, non quidem secundum seipsum (hoc enim pertinet ad virtutem imaginativam), sed inquantum phantasma est imago alicuius prius sensati.
	Dictum est etiam ad quam partem animae earum, quae in nobis sunt, pertineat, quia scilicet pertinet ad primum sensitivum, inquantum per ipsum cognoscimus tempus.</p>
</div2>
<div2 n="4"><head>Lectio 4</head>
<p><milestone id="n. 1" unit="section"/><A NAME="81507"/><emph>n. 1</emph></p><p>Postquam philosophus determinavit de memoria et memorari, nunc determinat de reminisci.
	Et primo dicit de quo est intentio.
	Secundo prosequitur propositum, ibi, non enim est memoria.
	Dicit ergo primo, quod, postquam dictum est de memorari, reliquum est dicere de reminisci, hoc ordine ut quaecumque vera possint accipi per disputativas rationes, primo supponantur quasi existentia vera: per quod excusat se a prolixa disputatione eorum quae ad reminiscentiam pertinent.</p>
<p><milestone id="n. 2" unit="section"/><A NAME="81508"/><emph>n. 2</emph></p><p>Deinde cum dicit non enim exequitur propositum.
	Et circa hoc tria facit.
	Primo ostendit quid sit reminiscentia, per comparationem ad alias apprehensiones.
	Secundo determinat modum reminiscendi, ibi, contingunt autem reminiscentiae.
	Tertio ostendit qualis passio sit reminiscentia, ibi, quod autem corporea quaedam passio.
	Circa primum duo facit.
	Primo ostendit quid non sit reminiscentia.
	Secundo quid sit, ibi, sed cum resumat.
	Circa primum duo facit.
	Primo proponit quod intendit.
	Secundo manifestat propositum, ibi, cum enim primum addiscat.
	Dicit ergo primo, quod reminiscentia neque est resumptio memoriae, ita quod nihil aliud sit reminisci quam iterato memorari; neque iterum reminiscentia est prima acceptio alicuius cognoscibilis, puta quae fit per sensum vel per intellectum.</p>
<p><milestone id="n. 3" unit="section"/><A NAME="81509"/><emph>n. 3</emph></p><p>Deinde cum dicit cum enim manifestat quod dixerat.
	Et circa hoc duo facit.
	Primo ostendit differentiam duorum quae proposuerat, scilicet resumptionis memoriae et acceptionis.
	Secundo ostendit quod reminiscentia non sit memoriae resumptio, neque etiam acceptio, ibi, amplius manifestum.
	Circa primum duo facit.
	Primo ostendit quod acceptio non est memoria, quia ille qui accipit non memoratur.
	Secundo ostendit, quod nec e converso memorari est acceptio, eo quod ille qui memoratur non de novo accipit, ibi, neque ex principio.
	Dicit ergo primo, quod, cum aliquis primum addiscat vel patiatur quantum ad apprehensionem sensitivam, nullam memoriam tunc resumit, quia nihil resumitur nisi prius existens: nulla autem memoria praecessit; ergo primum addiscere vel sentire non est memoriam resumere.</p>
<p><milestone id="n. 4" unit="section"/><A NAME="81510"/><emph>n. 4</emph></p><p>Deinde cum dicit neque ex ostendit quod memorari non sit prima acceptio.
	Et circa hoc duo facit.
	Primo ostendit quod memorari non consistit in hoc quod est accipere notitiam.
	Secundo ostendit quod non consistit in hoc quod est primo acceptum esse, ibi, adhuc autem.
	Dicit ergo primo, quod neque etiam memorans accipit a principio notitiam rei memoratae.
	Cum enim memoria sit facti, ut supra habitum est, tunc est memor, quando notitia per modum habitus vel saltem passionis iam est in facto esse.
	Sed, cum fit prima passio in ipsa, scilicet acceptione notitiae, nondum est in facto esse; ergo nondum fit in homine memoria.</p>
<p><milestone id="n. 5" unit="section"/><A NAME="81511"/><emph>n. 5</emph></p><p>Deinde cum dicit adhuc autem ostendit quod neque memoria est in primo instanti in quo iam facta est notitia, sive per modum habitus, sive per modum passionis, sicut quando nondum notitia est in habitum versa.
	Ubi considerandum est quod sicut probatur in sexto physicorum, primo dicitur esse factum aliquid in indivisibili instanti, quod est ultimum temporis mensurantis motum.
	Dicit ergo quod cum primo facta est notitia in indivisibili, quod est ultimum temporis generationis notitiae, in illo quidem instanti dici potest quod iam inest <hi>patienti</hi>, id est acquirenti notitiam, passio et scientia, ita ut non faciamus vim in nomine scientiae, quod proprie significat habitum, sed accipiamus hoc nomen communiter pro habitu et pro passione.
	Et ratio huius quod dicit est, quia semper in ultimo instanti generationis verum est dicere illud esse cuius est generatio, sicut in ultimo instanti generationis ignis, ignis iam est.
	Existente autem scientia, nihil prohibet memorari ea quae iam scimus, sed hoc est per accidens.
	Non enim memoramur ea inquantum in praesenti eorum scientiam habemus, sed per se memorari non contingit ante factum tempus, scilicet antequam interveniat tempus medium inter notitiam prius existentem et ipsam memoriam.
	Memoratur enim nunc aliquis quae prius audivit vel vidit vel qualitercumque passus fuit, non autem nunc memoratur quod nunc passus est.
	Manifestum est autem quod primo aliquis iam passus dicitur in ipso ultimo instanti passionis; non ergo tunc potest esse memoria.</p>
<p><milestone id="n. 6" unit="section"/><A NAME="81512"/><emph>n. 6</emph></p><p>Deinde cum dicit amplius manifestum ostendit ulterius quod reminiscentia nec est memoriae resumptio, nec nova acceptio.
	Et dicit per praemissa manifestum esse quod <hi>memorari</hi> contingit <hi>non nunc reminiscentem</hi>, id est non memoratur aliquis huius quod nunc reminiscitur, sed eius quod a principio sensit vel qualitercumque passus est.
	Et sic reminiscentia non est resumptio memoriae, sed refertur ad aliquid quod prius aliquis apprehendit.</p>
<p><milestone id="n. 7" unit="section"/><A NAME="81513"/><emph>n. 7</emph></p><p>Deinde cum dicit sed cum manifestat quid sit reminiscentia.
	Et primo dicit, quod reminiscentia est resumptio primae acceptionis.
	Secundo ostendit quod non quaelibet talis resumptio est reminiscentia, ibi, neque itaque.
	Dicit ergo primo, quod reminiscentia non est resumptio memoriae, sed cum resumit aliquis id quod prius scivit vel sensit sensu proprio vel communi, huiusmodi habitum dicimus <hi>esse memoriam</hi>.
	Sicut enim memorari refertur ad prius factam notitiam, ita et reminisci. <hi>Et tunc est reminisci</hi>, scilicet cum aliquo modo resumimus priorem apprehensionem, non autem ita quod reminiscentia sit aliquid eorum quae dicta sunt, vel sensus, vel memoria, vel phantasia, vel scientia; sed per reminiscentiam accidit memorari, quia reminiscentia est quidam motus ad memorandum.
	Et sic memoria sequitur reminiscentiam, sicut terminus motum.</p>
<p><milestone id="n. 8" unit="section"/><A NAME="81514"/><emph>n. 8</emph></p><p>Vel secundum aliam literam, reminiscentia sequitur memoriam, quia sicut inquisitio rationis est via ad aliquid cognoscendum, et tamen ex aliquo cognito procedit, ita reminiscentia est via ad aliquid memorandum, et tamen ex aliquo memorato procedit, ut infra patebit.</p>
<p><milestone id="n. 9" unit="section"/><A NAME="81515"/><emph>n. 9</emph></p><p>Deinde cum dicit neque itaque hic ostendit quod non quaelibet resumptio sensus vel scientiae est reminiscentia.
	Et dicit quod non est universaliter hoc verum quod reminiscentia fiat quandocumque iterum fit cognitio scientiae vel sensus, quae prius fuerat; sed quodammodo contingit resumentem scientiam aut sensum reminisci, et quodammodo non.
	Et quod non sit universaliter verum, ostendit per hoc quod contingit eumdem hominem, secundo post amissam scientiam idem addiscere aut invenire quod prius, hoc tamen non est reminisci.
	Oportet igitur quod reminisci differat ab his, scilicet ab iterato addiscere vel invenire: et aliquid plus insit, quod sit principium reminiscendi, quam requiratur ad addiscendum.
	Quid autem sit illud plus, per sequentia manifestatur.</p>
</div2>
<div2 n="5"><head>Lectio 5</head>
<p><milestone id="n. 1" unit="section"/><A NAME="81516"/><emph>n. 1</emph></p><p>Postquam philosophus inquisivit quomodo reminiscentia se habeat ad alia quae ad cognitionem pertinent, hic incipit manifestare reminiscendi modum.
	Et primo manifestat modum reminiscendi.
	Secundo ostendit differentiam inter memoriam et reminiscentiam, ibi, quod quidem igitur non idem sunt.
	Circa primum duo facit.
	Primo ostendit modum reminiscendi quantum ad res quarum reminiscimur.
	Secundo quantum ad tempus; reminiscentia enim concernit tempus, sicut memoria, et hoc ibi, maxime autem oportet cognoscere.
	Circa primum duo facit.
	Primo proponit causam reminiscendi.
	Secundo ostendit modum, quo proceditur in reminiscendo, ibi, cum igitur reminiscimur.
	Causa autem reminiscendi est ordo motuum, qui relinquuntur in anima ex prima impressione eius, quod primo apprehendimus.</p>
<p><milestone id="n. 2" unit="section"/><A NAME="81517"/><emph>n. 2</emph></p><p>Hanc ergo causam primo proponens, dicit quod reminiscentiae contingunt per hoc quod unus motus natus est post alium nobis occurrere: quod quidem contingit dupliciter.
	Uno modo, quando secundus motus consequitur post primum motum ex necessitate, sicut ad apprehensionem hominis sequitur apprehensio animalis ex necessitate: et sic manifestum est, quod quando anima movetur primo motu, movebitur etiam secundo.
	Alio vero modo contingit, quia secundus motus sequitur post primum non ex necessitate, sed ex consuetudine, quia scilicet aliquis consuevit post hoc cogitare vel dicere vel facere, et tunc secundus motus sequitur post primum non semper, sed ut ad multum, idest ut in pluribus, sicut etiam effectus naturales ut in pluribus ex suis causis sequuntur, non semper.</p>
<p><milestone id="n. 3" unit="section"/><A NAME="81518"/><emph>n. 3</emph></p><p>Dicta autem consuetudo non firmatur aequaliter in omnibus hominibus, sed accidit quod quidam semel cogitando velocius firment in se consuetudinem quam alii, si multotiens cogitent hoc post illud; quod potest contingere vel propter naturam, quae est melius receptiva et retentiva impressionis.
	Et inde etiam contingit, quod nos semel videntes quaedam, magis memoramur eorum quam alia multotiens visa.
	Quia ea, quibus vehementius intendimus, magis in memoria manent.
	Ea vero, quae superficialiter et leviter videmus aut cogitamus, cito a memoria labuntur.</p>
<p><milestone id="n. 4" unit="section"/><A NAME="81519"/><emph>n. 4</emph></p><p>Deinde cum dicit cum igitur ostendit quomodo reminiscentia procedat, supposito praedicto ordine motuum.
	Et circa hoc duo facit.
	Primo manifestat modum procedendi in reminiscendo.
	Secundo ostendit unde oporteat reminiscentem procedere, ibi, oportet autem acceptum esse principium.
	Circa primum duo facit.
	Primo manifestat modum, quo proceditur in reminiscendo.
	Secundo ex hoc ostendit qualiter differt reminisci et addiscere, quod supra indeterminatum dimiserat, et hoc ibi, et in hoc reminisci.
	Circa primum tria facit.
	Primo proponit modum reminiscendi.
	Secundo ex hoc solvit quamdam dubitationem, ibi, nihil autem oportet.
	Tertio manifestat propositum per signa, ibi, unde citissime.
	Primo igitur concludit ex praemissis quod, ex quo unus motus sequitur post alterum vel ex necessitate vel ex consuetudine, oportet quod quando reminiscimur, moveamur secundum aliquem horum motuum quousque veniamus ad hoc quod moveamur apprehendendo illo motu, qui consuevit esse post primum, quem scilicet motum intendimus reinvenire reminiscendo, quia reminiscentia nil est aliud quam inquisitio alicuius quod a memoria excidit.
	Et ideo reminiscendo <hi>venamur</hi>, id est inquirimus id quod consequenter est ab aliquo priori, quod in memoria tenemus.
	Sicut enim ille qui inquirit per demonstrationem, procedit ex aliquo priori, quod est notum, ex quo venatur aliquid posterius, quod est ignotum; ita etiam reminiscens, ex aliquo priori, quod in memoria habetur, procedit ad reinveniendum id quod ex memoria excidit.</p>
<p><milestone id="n. 5" unit="section"/><A NAME="81520"/><emph>n. 5</emph></p><p>Hoc autem primum, a quo reminiscens suam inquisitionem incipit, quandoque quidem est tempus aliquod notum, quandoque autem aliqua res nota.
	Secundum tempus quidem incipit quandoque <hi>a nunc</hi>, idest a praesenti tempore procedendo in praeteritum, cuius quaerit memoriam: puta si quaerit memorari id quod fecit ante quatuor dies, meditatur sic, hodie feci hoc, heri illud, tertia die aliud, et sic secundum consequentiam motuum assuetorum pervenit resolvendo in id quod fecit quarta die.
	Quandoque vero incipit ab aliquo alio tempore, puta siquis in memoria habeat quid fecerit octavo die ante, et oblitus sit quid fecerit quarta die, procedet descendendo ad septimam, et sic inde quousque veniat ad quartam diem, vel etiam ab octava die ascendet in decimamquintam diem, aut in aliquod aliud tempus praeteritum.</p>
<p><milestone id="n. 6" unit="section"/><A NAME="81521"/><emph>n. 6</emph></p><p>Similiter etiam quandoque reminiscitur aliquis incipiens ab aliqua re cuius memoratur, a qua procedit ad aliam, triplici ratione.
	Quandoque quidem ratione similitudinis, sicut quando aliquid aliquis memoratur de Socrate, et per hoc occurrit ei Plato, qui est similis ei in sapientia.
	Quandoque vero ratione contrarietatis, sicut si aliquis memoretur Hectoris, et per hoc occurrit ei Achilles.
	Quandoque vero ratione propinquitatis cuiuscumque, sicut cum aliquis memor est patris, et per hoc occurrit ei filius.
	Et eadem ratio est de quacumque alia propinquitate, vel societatis, vel loci, vel temporis; et propter hoc fit reminiscentia, quia motus horum seinvicem consequuntur.</p>
<p><milestone id="n. 7" unit="section"/><A NAME="81522"/><emph>n. 7</emph></p><p>Quorumdam enim praemissorum motus sunt idem, sicut praecipue similium; quorumdam autem simul, scilicet contrariorum, quia cognito uno contrariorum simul cognoscitur aliud; quandoque vero quidam motus habent partem aliorum, sicut contingit in quibuscumque propinquis, quia in unoquoque propinquorum consideratur aliquid quod pertinet ad alterum; et ideo illud residuum, quod deest apprehensioni, cum sit parvum, consequitur motum prioris, ut apprehenso primo, consequenter occurrat apprehensioni secundum.</p>
<p><milestone id="n. 8" unit="section"/><A NAME="81523"/><emph>n. 8</emph></p><p>Est autem considerandum ulterius, quod quandoque pervenitur ad motum posteriorem ex aliquo priori secundum praedictum modum ab his qui quaerunt invenire motum consequentem perditum, et hoc proprie est reminisci; quando scilicet aliquis ex intentione inquirit alicuius rei memoriam.
	Contingit autem quandoque quod etiam illi qui non quaerunt memorari, propterea quod sic procedentes ex priori motu in posteriorem, ut dictum est, deveniunt in memoriam alicuius rei, cum ille motus rei oblitae fiat in anima post alium, et hoc quidem erat praeter intentionem <hi>sed ut secundum multa</hi>, idest in pluribus factis aliis motibus quales diximus, scilicet similibus vel contrariis vel propinquis insurgebat ille motus qui occurrit; sed hoc abusive dicitur reminisci.
	Est autem casualiter memorari secundum similitudinem quamdam reminiscentiae.</p>
<p><milestone id="n. 9" unit="section"/><A NAME="81524"/><emph>n. 9</emph></p><p>Deinde cum dicit nihil autem solvit ex praemissis quamdam dubitationem.
	Posset enim alicui venire in dubium, quare frequenter memoramur ea quae procul sunt, puta ea quae ante multos annos contigerunt, et non memoramur ea quae sunt prope, puta quae fuerunt ante paucos dies.</p>
<p><milestone id="n. 10" unit="section"/><A NAME="81525"/><emph>n. 10</emph></p><p>Sed ipse dicit, quod circa hoc non oportet <hi>intendere</hi>, idest dubitando sollicitari, quia manifestum est quod aliqualiter eodem modo hoc accidit, qui in praemissis positus est.
	Et exponit resumens quod dictum est, scilicet quod contingit quandoque quod anima dicat apprehendendo id quod consequenter est, cuius erat oblita, absque hoc quod praeinquirat, vel ex intentione reminiscatur: quia propter consuetudinem, unus motus sequitur ad alium.
	Unde insurgente primo motu, sequitur secundus, etiam si homo non intendat.
	Et sicut contingit hoc ex consuetudine praeter intentionem, ita etiam hoc faciet aliquis cum ex intentione voluerit reminisci: quaeret enim accipere primum motum, ad quem consequatur motus posterior.
	Et, quia quandoque contingit quod motus eorum quae sunt procul, magis per consuetudinem sunt firmati, propter hoc eorum interdum magis memoramur, vel ex inquisitione vel sine inquisitione.</p>
<p><milestone id="n. 11" unit="section"/><A NAME="81526"/><emph>n. 11</emph></p><p>Deinde cum dicit unde citissime manifestat praemissum modum per duo signa.
	Quorum primum ponit dicens, quod, quia ex priori motu propter consuetudinem venitur in sequentem vel inquirendo vel non inquirendo, inde est quod citissime et optime fiunt reminiscentiae, quando incipit aliquis meditari a principio totius negotii, quia secundum ordinem quo res sunt sibiinvicem consecutae, secundum hunc ordinem facti sunt motus eorum in anima: sicut quando quaerimus aliquem versum, prius incipimus a capite.</p>
<p><milestone id="n. 12" unit="section"/><A NAME="81527"/><emph>n. 12</emph></p><p>Secundum signum ponit ibi, et sunt.
	Et dicit quod illa sunt magis reminiscibilia, quaecumque sunt bene ordinata, sicut mathematica et theoremata mathematicorum, quorum secundum concluditur ex primo, et sic deinceps.
	Illa autem quae sunt male ordinata, difficulter reminiscuntur.</p>
<p><milestone id="n. 13" unit="section"/><A NAME="81528"/><emph>n. 13</emph></p><p>Sic ergo ad bene memorandum vel reminiscendum, ex praemissis quatuor documenta utilia addiscere possumus.
	Quorum primum est, ut studeat quae vult retinere in aliquem ordinem deducere.
	Secundo ut profunde et intente eis mentem apponat.
	Tertio ut frequenter meditetur secundum ordinem.
	Quarto ut incipiat reminisci a principio.</p>
</div2>
<div2 n="6"><head>Lectio 6</head>
<p><milestone id="n. 1" unit="section"/><A NAME="81529"/><emph>n. 1</emph></p><p>Postquam philosophus ostendit modum reminiscendi, hic manifestat duo quae supra dicta sunt.
	Primo quidem quomodo differant reminisci et iterum addiscere.
	Secundo quod oportet reminiscentem a principiis incipere, ibi oportet autem acceptum esse.
	Circa primum duo facit.
	Primo ostendit quomodo differt reminisci et iterum addiscere.
	Secundo quomodo differt reminisci et iterum invenisse, ibi, multotiens autem.
	Circa primum considerandum est, quod tam ille qui reminiscitur quam ille qui iterato addiscit, recuperat notitiam quam amisit: sed ille qui reminiscitur recuperat eam sub ratione memoriae, in ordine scilicet ad id quod prius fuit cognitum; ille autem, qui iterato addiscit, recuperat eam absolute, non quasi alicuius prius cogniti.
	Cum autem ad notitiam ignotorum non perveniamus nisi ex aliquibus principiis praecognitis, necesse est quod principia, ex quibus procedimus ad aliquid ignotum cognoscendum, sint eiusdem generis, ut patet in primo posteriorum.
	Et ideo necesse est, quod reminiscens ad recuperandum notitiam sub ratione memoriae procedat ex aliquibus a principio memoratis, quod non contingit iterato addiscere.</p>
<p><milestone id="n. 2" unit="section"/><A NAME="81530"/><emph>n. 2</emph></p><p>Dicit ergo, quod in hoc differt reminisci ab hoc quod est iterum addiscere: quia reminiscens habet potestatem quodammodo ut moveatur in aliquid quod consequitur ad primum in memoria retentum, puta cum aliquis recordatur quod tale quid dictum est ei, oblitus est autem quis dixerit ei; utetur ergo ad reminiscendum id cuius est oblitus, eo quod habet in memoria.
	Sed quando non pervenit ad recuperandum amissam notitiam per principium in memoria retentum, sed per aliquod aliud quod ei de novo traditur a docente, non est memoria nec reminiscentia, sed hoc est de novo addiscere.</p>
<p><milestone id="n. 3" unit="section"/><A NAME="81531"/><emph>n. 3</emph></p><p>Deinde cum dicit multoties autem manifestat quomodo differt reminisci et iterum invenire.
	Et dicit, quod multoties homo non potest iam reminisci eius quod oblitus est, quia non manent in eo motus aliqui, ex quibus possit devenire in id quod quaerit memorari; sed si quaerat, quasi de novo, in notitiam illius rei potest procedere, et multotiens invenit id quod quaerit, ac si de novo scientiam acquireret.
	Id autem contingit, quando anima diversa excogitans, multis motibus movetur: et si contingat quod perveniat ad motum, quem consequitur cognitio rei, tunc dicitur invenire.</p>
<p><milestone id="n. 4" unit="section"/><A NAME="81532"/><emph>n. 4</emph></p><p>Ideo autem non potest reminisci, licet posset invenire; quia reminisci contingit per hoc, quod homo interius retinet quamdam potentiam vel virtutem inducendi se ad motus rei quos quaerit: hoc autem contingit, cum potest pervenire ad hoc quod moveatur motu quem amisit per oblivionem: et hoc ex seipso, non ex aliquo docente, ut contingit, quando iterum addiscit, et ex motibus praehabitis, sicut dictum est, non ex novis motibus, sicut quando iterum invenit.</p>
<p><milestone id="n. 5" unit="section"/><A NAME="81533"/><emph>n. 5</emph></p><p>Deinde cum dicit oportet autem manifestat quod oportet reminiscentem a principio incipere.
	Et circa hoc duo facit.
	Primo ostendit propositum.
	Secundo assignat causam defectus, quem quandoque patimur in reminiscendo, ibi, eius autem quod ab eodem.
	Circa primum duo facit.
	Primo ostendit quod oportet reminiscentem incipere a principio.
	Secundo a quali principio, ibi, videtur autem.
	Circa primum tria facit.
	Primo proponit quod intendit.
	Et dicit, quod oportet, eum qui vult reminisci, accipere principium, a quo incipit moveri, vel cogitando, vel loquendo, vel aliud faciendo.</p>
<p><milestone id="n. 6" unit="section"/><A NAME="81534"/><emph>n. 6</emph></p><p>Secundo ibi propter quod manifestat quod dixit per signum.
	Quia enim oportet reminiscentem aliquod principium accipere, unde incipiat procedere ad reminiscendum, inde est quod aliquando homines videntur reminisci a locis, in quibus aliqua sunt dicta vel facta vel cogitata, utentes loco quasi quodam principio ad reminiscendum: quia accessus ad locum est principium quoddam eorum omnium quae in loco aguntur.
	Unde et Tullius in sua rhetorica docet quod ad facile memorandum oportet imaginari quaedam loca ordinata, quibus phantasmata eorum quae memorari volumus quodam ordine distribuantur.</p>
<p><milestone id="n. 7" unit="section"/><A NAME="81535"/><emph>n. 7</emph></p><p>Tertio ibi, causa autem manifestat propositum per causam, dicens; quod causa quare oportet reminiscentem accipere principium est, quia homines de facili per mentis quamdam evagationem de uno veniunt in aliud ratione similitudinis, aut contrarietatis, aut propinquitatis: sicut si cogitemus vel loquamur de lacte, de facili pervenimus in album propter lactis albedinem, et de albo in aerem propter claritatem diaphani quae causat albedinem, et ab aere in humidum, quia aer est humidus, ab humido autem pervenitur ad reminiscendum temporis autumnalis, quod quaerebat, ratione contrarietatis: quia hoc tempus est frigidum et siccum.</p>
<p><milestone id="n. 8" unit="section"/><A NAME="81536"/><emph>n. 8</emph></p><p>Deinde cum dicit videtur autem ostendit quale principium reminiscens debeat accipere.
	Et dicit, quod istud, quod est universale, videtur esse principium et medium, per quod potest perveniri ad omnia.
	Dicitur hic <hi>universale</hi>, non illud quod praedicatur de pluribus, sicut in logicis, sed id a quo aliquis consuevit ad diversa moveri; sicut si post lac, aliquis moveatur ad albedinem et ad dulcedinem, et iterum ab albedine ad quaedam alia, sicut dictum est, et iterum a dulcedine ad calorem digerentem, et ad ignem, et alia consequenter cogitata, lac erit quasi universale ad omnes istos motus; et oportet ad hoc recurrere si aliquis voluerit cuiuscumque consequentium reminisci: quia si non reminiscitur alicuius consequentium prius, per alia posteriora principia, saltem reminisci poterit cum venerit ad illud primum universale principium.
	Aut, si tunc non reminiscitur, non poterit aliunde reminisci.</p>
<p><milestone id="n. 9" unit="section"/><A NAME="81537"/><emph>n. 9</emph></p><p>Et ponit exemplum de diversis cogitatis per diversas literas, a b g d e z s t.
	Quas quidem literas enumerat secundum ordinem alphabeti Graeci.
	Non tamen in reminiscendo est idem ordo, sed accipiendum est quod aliquis cogitando vel loquendo de b, veniat in a, de a vero quandoque quidem in t, quandoque in g, aut quandoque in d, quandoque in e, de g vero quandoque in t, quandoque in a.
	Si ergo aliquis non reminiscatur eius quod est in g, poterit reminisci eius quod est in e, si veniat ad t ex quo movebatur ad duo, scilicet ad e et ad d.
	Sed forte non quaerebat e, neque d, sed quaerebat s vel z; tunc veniens ad g reminiscetur.
	Sed, quia nescimus utrum id quod quaerimus contineatur sub e, vel sub g, oportet recurrere ad a, quod est quasi universale respectu omnium.
	Et sic semper oportet procedere: puta si adhuc b sit universalius quam a.
	Potest autem et aliter dispositio praedicta intelligi, ut ab a directe quidem veniatur in g, lateraliter autem in b: g autem lateraliter quidem in I, hinc inde, directe autem in t a quo in d et e.
	Et inde dicit quod si aliquis non meminit in e quod est ultimum venit in t quod est prius; et si forte in d non meminit, quia id quod quaerit non continetur sub eo, recurrendum est ad g, sub quo quaedam alia continentur, puta a z, et deinde in a, ut prius dictum est sub quo continetur etiam b: quod quidem in proposita linea conspici potest.</p>
<p><milestone id="n. 10" unit="section"/><A NAME="81538"/><emph>n. 10</emph></p><p>Deinde cum dicit eius autem assignat causam defectus quam reminiscentes patiuntur.
	Et primo quantum ad hoc, quod omnino reminiscimur.
	Secundo quantum ad hoc quod corrupte reminiscimur, ibi quoniam autem.
	Dicit ergo primo, quod ideo ab eodem principio accepto quandoque homines reminiscuntur, et quandoque non, quia contingit quod ab eodem principio a quo movetur aliquis ad diversa, pluries movetur ad unum quam ad aliud: puta si ab ipso g moveatur in e et in d pluries in unum quam in aliud.
	Unde eo accepto, de facili reminiscitur eius, in quod pluries consuevit moveri.
	Si vero non moveatur <hi>per antiquum</hi>, idest per id, per quod magis consuevit moveri, movetur minus consuete, et ideo non de facili reminiscitur, quia consuetudo est quasi quaedam natura.
	Unde sicut ea quae sunt naturaliter de facili fiunt et reparantur, inquantum scilicet res cito redeunt ad suam naturam propter naturae inclinationem, ut patet in aqua calefacta quae cito redit ad frigiditatem, ita etiam ea quae multoties consideravimus, de facili reminiscimur propter inclinationem consuetudinis.</p>
<p><milestone id="n. 11" unit="section"/><A NAME="81539"/><emph>n. 11</emph></p><p>Quod autem consuetudo sit sicut natura, manifestat per hoc, quod sicut in natura quidam fit ordo, quo hoc potest hoc fit, ita etiam quando multae operationes per ordinem se consequuntur, faciunt quamdam naturam: et hoc praecipue contingit in operationibus animalium, in quorum principiis aliquid est imprimens, et aliquid impressionem recipiens, sicut imaginatio recipit impressionem sensus.
	Et ideo quae frequenter vidimus vel audivimus magis in imaginatione firmantur per modum cuiusdam naturae; sicut etiam multiplicatio impressionis agentis naturalis producit ad formam, quae est natura rei.</p>
<p><milestone id="n. 12" unit="section"/><A NAME="81540"/><emph>n. 12</emph></p><p>Deinde cum dicit quoniam autem ostendit causam quare quandoque corrupte reminiscamur.
	Et dicit quod sicut in his quae sunt secundum naturam contingit aliquid quod est extra naturam, quod est a fortuna vel casu, sicut monstratur in partibus animalium, multo magis contingit aliquid inordinatum et praeter intentionem in his quae sunt secundum consuetudinem, quae etsi imitetur naturam, deficit tamen a firmitate ipsius.
	Et ideo etiam ibi, idest in his quae per consuetudinem reminiscimur, contingit reminisci aliter et aliter; et hoc accidit propter aliquod impedimentum, puta cum aliquis retrahitur inde, idest a consueto cursu ad quodcumque aliud, ut patet in his, qui memoriter aliquid dicunt, quorum imaginatio si ad aliud distrahatur, perdunt quod dicere debent vel dicunt corrupte: et propter hoc, cum aliquis indigeat reminisci aliquod nomen, vel aliquem sermonem, facimus circa alium sermonem dissimiliter ab eo quod scimus.</p>
<p><milestone id="n. 13" unit="section"/><A NAME="81541"/><emph>n. 13</emph></p><p>Ultimo autem epilogat, quod reminisci accidit secundum modum praemissum.</p>
</div2>
<div2 n="7"><head>Lectio 7</head>
<p><milestone id="n. 1" unit="section"/><A NAME="81542"/><emph>n. 1</emph></p><p>Postquam philosophus manifestavit modum reminiscendi ex parte rerum reminiscendarum, hic determinat modum reminiscendi ex parte temporis.
	Et primo proponit quod intendit.
	Secundo manifestat propositum, ibi, est autem aliquid.
	Dicit ergo primo, quod in reminiscendo oportet maxime cognoscere tempus, scilicet praeteritum, quod concernit memoria, cuius inquisitio quaedam est reminiscentia.
	Tempus autem praeteritum cognoscitur a reminiscente quandoque quidem sub certa mensura, puta cum scit se hoc sensisse quandoque ante tres dies, quandoque autem <hi>infinite</hi>, idest indeterminate, puta si recordetur se aliquando hoc sensisse.</p>
<p><milestone id="n. 2" unit="section"/><A NAME="81543"/><emph>n. 2</emph></p><p>Deinde cum dicit est autem manifestat propositum.
	Et primo ostendit quomodo anima cognoscat mensuram temporis.
	Secundo manifestat principale propositum, scilicet quod cognoscere tempus necessarium est reminiscenti, ibi, cum igitur rei.
	Et circa primum duo facit.
	Primo manifestat propositum.
	Secundo movet quamdam quaestionem, ibi, quomodo enim differt.
	Dicit ergo primo, quod aliquid est in anima, quo iudicat maiorem et minorem mensuram temporis.
	Et hoc rationabile est esse circa tempus, sicut et circa magnitudines corporales: magnas quidem, quantum ad quantitatem corporum visorum, et procul, quantum ad quantitatem distantiae localis, cui proportionatur quantitas temporis, quae accipitur secundum distantiam a praesenti nunc.</p>
<p><milestone id="n. 3" unit="section"/><A NAME="81544"/><emph>n. 3</emph></p><p>Huiusmodi autem magnitudines cognoscit anima non extendendo ibi intelligentiam, quasi anima cognoscat magnitudinem, contingendo eas secundum intellectum: quod videtur dicere propter Platonem, ut patet in primo de anima.
	Et per hunc etiam modum quidam dicunt visum fieri per hoc quod radius pertransit totam distantiam usque ad rem visam, ut dictum est in libro de sensu et sensato.
	Sed non potest esse quod magnitudines cognoscantur ab anima per contactum intelligentiae, quia sic non posset anima intelligere nisi magnitudines existentes: nunc autem videmus quod intelligit magnitudines quae non sunt.
	Nihil enim prohibet animam intelligere quantitatem duplam quantitatis caeli.
	Non ergo cognoscit anima magnitudinem ei se coextendendo, sed per hoc, quod quidam motus a re sensibili resolutus in anima, est proportionalis magnitudini exteriori.
	Sunt enim in anima quaedam formae et motus similes rebus, per quas res cognoscit.</p>
<p><milestone id="n. 4" unit="section"/><A NAME="81545"/><emph>n. 4</emph></p><p>Deinde cum dicit quo enim determinat quamdam quaestionem circa praemissa.
	Et circa hoc tria facit.
	Primo proponit quaestionem.
	Secundo solvit, ibi, aut quia.
	Tertio solutionem exemplificat in literis, ibi, sicut igitur.
	Quaerit ergo primo, cum anima per similitudinem magnitudinis quam habet magnitudinem cognoscat, in quo differt illud quo cognoscit maiorem et minorem magnitudinem? Videtur enim non habere differentem similitudinem, eo quod non differunt specie.</p>
<p><milestone id="n. 5" unit="section"/><A NAME="81546"/><emph>n. 5</emph></p><p>Deinde cum dicit an quia solvit quaestionem.
	Et dicit quod anima vel per similem figuram sive formam intelligit <hi>minora</hi>, idest minorem quantitatem, sicut et per formam similem cognoscit maiorem magnitudinem.
	Formae enim et motus interiores proportionaliter correspondent magnitudinibus exterioribus, et forte ita est de magnitudinibus sive distantiis locorum et temporum, sicut de speciebus rerum.
	Unde, sicut in ipso cognoscente sunt diversae similitudines et motus proportionaliter respondentes diversis speciebus rerum, puta equo et bovi, ita etiam et diversis quantitatibus.</p>
<p><milestone id="n. 6" unit="section"/><A NAME="81547"/><emph>n. 6</emph></p><p>Deinde cum dicit sic igitur manifestat huiusmodi diversam proportionem per exemplum in literis.
	Ad cuius evidentiam considerandum est quod quia supra dixit in intelligentia esse similes figuras et motus proportionales rebus, utitur hic gratia exempli similitudine figurarum, sicut geometrae utuntur: apud quod figurae similes dicuntur, quarum latera sunt proportionabilia et anguli aequales, ut patet in sexto Euclidis: (figura).</p>
<p><milestone id="n. 7" unit="section"/><A NAME="81548"/><emph>n. 7</emph></p><p>Describatur ergo triangulus bae, cuius basis sit be.
	Deinde a puncto g signato in latere ba ducatur linea aeque distans a basi usque ad aliud latus, quae sit gd; et similiter in triangulo gad, producatur linea aeque distans a basi.
	Est autem demonstratum in primo Euclidis, quod linea recta cadens super duas aeque distantes, facit angulos oppositos aequales.
	Angulus ergo agd est aequalis angulo aeb, et angulus adg est aequalis angulo aeb: angulus autem a est communis: ergo tres anguli trianguli agd, sunt aequales angulis trianguli bae: ergo lineae, quae subtenduntur aequalibus angulis, sunt proportionales, secundum quartam proportionem sexti Euclidis; ergo proportio quae est ab ab ad ag, eadem est proportio be ad gd; ergo permutatim, quae est proportio ab ad be eadem est proportio ag ad gd: et sic duo trianguli praedicti sunt figurae similes.
	Per lineam vero ab et partes eius, intelliguntur motus animae, quibus anima cognoscit.
	Per lineas autem be, gd et zi, quae sunt bases triangulorum, intelliguntur diversae quantitates, magnitudine et parvitate differentes.</p>
<p><milestone id="n. 8" unit="section"/><A NAME="81549"/><emph>n. 8</emph></p><p>Concludit ergo exemplificando quod, si anima secundum motum ab, movetur ad cognoscendum quantitatem be, faciet etiam iste motus secundum aliquid sui cognosci quantitatem gd; quia motus ag qui continetur in ab, et magnitudo gd in eadem proportione se habent, in qua motus ab et magnitudo be.</p>
<p><milestone id="n. 9" unit="section"/><A NAME="81550"/><emph>n. 9</emph></p><p>Sed tunc redibit quaestio, quae supra mota est: cum plus requiratur ad cognoscendum quantitatem gd, quae est maior, quam ad cognoscendum quantitatem zi quae est minor.</p>
<p><milestone id="n. 10" unit="section"/><A NAME="81551"/><emph>n. 10</emph></p><p>Et ut hoc expressius videri possit, accipit motus ut distinctos quorum unus non contineatur in altero.
	Sit ergo una linea km, et dividatur in puncto t tali ratione, ut eadem sit proportio kt ad tm, quae est lineae ag, secundum quam cognoscitur quantitas gd, ad lineam ab, secundum quam cognoscitur be.
	Sic ergo simul (figura).
	Movetur secundum hos motus: quia sicut secundum motum ag cognoscitur quantitas gd, ita secundum motum kt.
	Et sicut secundum motum ab cognoscitur quantitas be, ita secundum motum tm.
	Si vero aliquis velit secundum motum az, cognoscere quantitatem zi, oportebit quod subtrahatur ab ag hoc quod est gz; sicut ei addebatur gb ad cognoscendum quantitatem be.
	Sed, si volumus accipere motus distinctos, oportebit accipere loco duorum motuum kt et tm, loco cuius ponit te, ita quod est g et m.
	Inscribantur eidem puncto alii duo motus: quorum unus sit kl et alius lm, ita quod linea km dividatur in puncto l, et ob hanc rationem, ut sit proportio kl ad lm sicut proportio az ad ab.
	Unde sicut per motum lm cognoscet quantitatem be, ita per motum kl cognoscet zi.
	Quod quidem sic demonstratur.</p>
<p><milestone id="n. 11" unit="section"/><A NAME="81552"/><emph>n. 11</emph></p><p>Deinde cum dicit cum igitur manifestat principale propositum.
	Et primo ostendit quod reminiscentem oportet cognoscere tempus.
	Secundo manifestat duplicem modum cognoscendi tempus, ibi, qui vero est temporis.
	Dicit ergo primo, quod quando in anima simul occurrit motus rei memorandae et temporis praeteriti, tunc est memoriae actus.
	Si vero aliquis putet ita se habere, et non ita fiat in memoria, quia vel deest motus rei, vel motus temporis, non est memoratum.
	Nihil enim prohibet quod in memore insit mendacium, sicut cum alicui videtur quod memoretur et non memoratur, quia occurrit ei tempus praeteritum, sed non res quam vidit, sed alia loco eius.
	Et quandoque aliquis memoratur et non putat se memorari: sed latet ipsum, quia scilicet non occurrit ei tempus, sed res, quia ut supra dictum est, hoc est memorari, phantasmati intendere alicuius rei prout est imago prius apprehensi.
	Unde, si motus rei fiat sine motu temporis, aut e converso, non reminiscitur.</p>
<p><milestone id="n. 12" unit="section"/><A NAME="81553"/><emph>n. 12</emph></p><p>Deinde cum dicit qui vero ostendit diversum modum quo reminiscentes cognoscunt tempus.
	Quandoque enim aliquis recordatur tempus non quidem sub certa mensura, puta quod tertia die fecerit aliquid, sed quod aliquando fecit.
	Quandoque autem recordatur sub mensura temporis praeteriti, quamvis non sub certa mensura.
	Consueverunt enim homines dicere quod recordantur quidem alicuius rei ut praeteritae, sed nesciunt quando fuerit, quia nesciunt temporis metrum, idest, mensuram: et hoc contingit propter debilem impressionem, sicut contingit in his quae videntur a remotis, quae indeterminata cognoscuntur.</p>
</div2>
<div2 n="8"><head>Lectio 8</head>
<p><milestone id="n. 1" unit="section"/><A NAME="81554"/><emph>n. 1</emph></p><p>Postquam philosophus ostendit modum reminiscendi, nunc ostendit differentiam memoriae et reminiscentiae.
	Innuit autem tres differentias: quarum prima est ex aptitudine ad utrumque.
	Dictum est enim supra quod non iidem homines sunt bene memorativi et reminiscitivi.
	Secunda autem differentia est ex parte temporis, quia scilicet reminiscentia, cum sit via ad memoriam, tempore ipsam praecedit, ut ex praedictis patet.
	Tertia differentia est ex parte subiecti in quo utrumque eorum inveniri potest: quia hoc quod est memorari, multa alia animalia participant praeter hominem, ut etiam supra dictum est; sed nullum animal quod a nobis cognoscatur, reminiscitur, nisi homo, quod quidem dicit, quia apud quosdam dubium fuit, an aliquod animal esset rationale praeter hominem.</p>
<p><milestone id="n. 2" unit="section"/><A NAME="81555"/><emph>n. 2</emph></p><p>Causa autem quare soli homini convenit reminisci, est quia reminiscentia habet similitudinem cuiusdam syllogismi; quare, sicut in syllogismo pervenitur ad conclusionem ex aliquibus principiis, ita etiam in reminiscendo aliquis quodam modo syllogizat se prius aliquid vidisse, aut aliquo alio modo percepisse, ex quodam principio in hoc deveniens: et reminiscentia est quasi quaedam inquisitio, quia non a casu reminiscens ab uno in aliud, sed cum intentione deveniendi in memoriam alicuius procedit. <hi>Hoc autem, scilicet quod aliquis inquirat in aliud pervenire, solum illis accidit, quibus inest naturalis virtus ad deliberandum: quia etiam deliberatio fit per modum cuiusdam syllogismi; deliberatio autem solis hominibus competit: cetera vero animalia non ex deliberatione, sed ex quodam naturali instinctu operantur</hi>.</p>
<p><milestone id="n. 3" unit="section"/><A NAME="81556"/><emph>n. 3</emph></p><p>Deinde cum dicit quod autem ostendit qualis passio sit reminiscentia.
	Quia enim dixerat quod reminiscentia est sicut syllogismus quidam: syllogizare autem est actus rationis, quae non est actus corporis cuiusdam, ut probatur secundum de anima, posset alicui videri quod reminiscentia non esset <hi>passio corporea</hi>, idest operatio exercitata per organum corporale.
	Philosophus autem ostendit contrarium.</p>
<p><milestone id="n. 4" unit="section"/><A NAME="81557"/><emph>n. 4</emph></p><p>Et primo quidem per quoddam quod accidit reminiscentibus.
	Secundo per eos qui habent impedimentum reminiscentiae, ibi, sunt autem et superiora.
	Circa primum tria facit.
	Primo inducit accidens praedictum.
	Secundo assignat causam praedicti accidentis, ibi, causa autem eius.
	Tertio manifestat per simile, ibi, unde et irae et timores.
	Dicit ergo primo, quod signum huius quod reminiscentia sit quaedam corporea passio, sive existens inquisitio phantasmatis <hi>in tali</hi>, idest in aliquo particulari, vel <hi>in tali</hi>, idest in quodam organo corporeo, est, quod cum quidam non possunt reminisci turbantur, id est quadam inquietudine sollicitantur, et valde apponunt mentem ad reminiscendum.
	Et si contingat quod iam de cetero non conentur ad reminiscendum, quasi cessante a proposito reminiscendi, nihilominus adhuc inquietudo illa cogitationis remanet in eis; et hoc maxime contingit in melancholicis, qui maxime moventur a phantasmatibus: quia propter terrestrem naturam, impressiones phantasmatum magis firmantur in eis.</p>
<p><milestone id="n. 5" unit="section"/><A NAME="81558"/><emph>n. 5</emph></p><p>Deinde cum dicit causa autem assignat causam praedicti accidentis.
	Et primo ponit causam.
	Secundo ostendit in quibus maxime locum habet, ibi, maxime autem turbantur.
	Circa primum considerandum est, quod operationes, quae sunt partis intellectivae absque organo corporali, sunt in sui arbitrio ut possit ab eis desistere cum voluerit.
	Sed non ita est de operationibus quae per organum corporale exercentur: quia non est in potestate hominis quod ex quo organum corporale est mere eius passio statim cesset.
	Et ideo dicit quod <hi>causa eius, quod est reminisci, non ita est in ipsis reminiscentibus</hi>, idest in potestate eorum, ut scilicet possint desistere cum voluerint: quia sicut accidit proiicientibus quod postquam moverit corpus proiectum, non est amplius in eorum potestate ut sistant, sic etiam reminiscens et quicumque investigans per organum corporale, movet corporale organum in quo est passio.
	Unde non statim motus cessat cum homo voluerit.</p>
<p><milestone id="n. 6" unit="section"/><A NAME="81559"/><emph>n. 6</emph></p><p>Deinde cum dicit maxime autem ostendit in quibus maxime praedicta causa locum habeat.
	Et dicit quod <hi>maxime turbantur</hi>, idest commoventur in reminiscendo illi, quibus humiditas abundat circa locum ubi sunt organa sensuum, puta circa cerebrum et circa cor: quia humiditas mota non de facili quiescit, quousque occurrat illud quod quaeritur, et motus inquisitionis procedat recte usque ad terminum.
	Nec est contrarium quod supra dixit, hoc maxime accidere melancholicis, qui sunt siccae naturae: quia in illis contingit propter violentam impressionem, in his autem propter facilem commotionem.</p>
<p><milestone id="n. 7" unit="section"/><A NAME="81560"/><emph>n. 7</emph></p><p>Deinde cum dicit unde et manifestat quod dixerat per simile.
	Et ponit duo similia.
	Quorum primum est de passionibus animae, quibus organum corporale quodam modo commovetur.
	Et dicit quod quando ira, vel timor, vel concupiscentia, vel si quid huiusmodi movetur contra aliquod obiectum, etiam si homines velint in contrarium movere, retrahendo se ab ira vel timore, non sedatur passio, sed contra idem adhuc movetur: quod contingit, quia commotio corporalis organi non statim quietatur.</p>
<p><milestone id="n. 8" unit="section"/><A NAME="81561"/><emph>n. 8</emph></p><p>Secundum simile ponit ibi, et comparatur.
	Et dicit quod praedicta passio, quae accidit in reminiscendo, comparatur nominibus et melodiis et ratiocinationibus cum aliquod eorum cum aliqua intentione per os proferatur, sicut accidit his qui cum magna intentione recitant, nominant, vel cantant, vel argumentantur: quia quando ipsi volunt desistere, adhuc praeter intentionem eorum accidit quod cantent, vel aliquid proferant, propter hoc quod motus pristinae imaginationis adhuc manet in organo corporali.</p>
<p><milestone id="n. 9" unit="section"/><A NAME="81562"/><emph>n. 9</emph></p><p>Deinde cum dicit sunt autem manifestat propositum per hoc quod reminiscentia impeditur per aliquam corporalem dispositionem.
	Et ponit duas dispositiones corporales impedientes reminiscentiam.
	Quarum primam ponit dicens, quod illi qui habent membra superiora maiora quam inferiora, quae est dispositio nanorum, quia habent curtas tibias, et superiorem partem corporis proportionaliter maiorem, sunt peius memorativi, quam illi qui habent contrariam dispositionem, propter hoc, quod organum sensitivum in eis, quod est in superiori parte, est aggravatum in eis multitudine materiae, et propter hoc nec motus sensibilium in eis diu possunt permanere, sed cito dissolvuntur propter confusionem humorum, quod pertinet ad defectum memoriae; nec etiam de facili possunt recte procedere reminiscendo: quia non possunt regulare motum materiae, quod pertinet ad defectum reminiscentiae.</p>
<p><milestone id="n. 10" unit="section"/><A NAME="81563"/><emph>n. 10</emph></p><p>Secunda dispositio impediens est, quod illi qui sunt penitus novi, sicut pueri nuper nati et multum senes sunt immemores, propter motum augmenti qui est in pueris, et decrementi qui est in senibus, ut supra dictum est, haec dispositio partim convenit cum prima, scilicet quantum ad pueros, qui usque ad longam aetatem sunt nanosi, quasi habentes superiorem partem corporis maiorem.</p>
<p><milestone id="n. 11" unit="section"/><A NAME="81564"/><emph>n. 11</emph></p><p>Sic ergo patet quod reminiscentia est corporalis passio, nec est actus partis intellectivae, sed sensitivae, quae etiam in homine est nobilior et virtuosior quam in aliis animalibus propter coniunctionem ad intellectum.
	Semper enim quod est inferioris ordinis perfectius fit suo superiori coniunctum, quasi aliquid de eius perfectione participans.</p>
<p><milestone id="n. 12" unit="section"/><A NAME="81565"/><emph>n. 12</emph></p><p>Ultimo autem epilogando concludit quod dictum est de memoria et memorari quae sit natura ipsorum, et per quam partem animae animalia memorantur, et similiter de reminiscentia quid sit, et quomodo fiat, et propter quam causam.</p>

</div2>

</div1>
</body></text>
</TEI> 

<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
               <title>Sententia libri Politicorum</title>
               <author ref="http://viaf.org/viaf/264344179">Thomas Aquinas<date>1225-1274</date></author>
</titleStmt>
               
               <extent></extent>
               <editionStmt>
              <edition>critical edition, apparatus not encoded</edition>
              <editor></editor>
         </editionStmt>
               <publicationStmt>
                  <pubPlace>Romae</pubPlace>
                  <publisher>Editio Leonina</publisher>
                  <date>1971</date>
               </publicationStmt>
<seriesStmt>
             <title>Corpus Thomisticum</title>
            <idno>ThomAqu.SenLiPol</idno>
            </seriesStmt>
         <notesStmt>
            <note></note>
         </notesStmt>
<sourceDesc>
<p></p>
</sourceDesc>
      </fileDesc>
      <encodingDesc>
         <projectDesc>based on data from Corpus Thomisticum (http://www.corpusthomisticum.org), this file was encoded in TEI xml for the University of Zurich's <hi>Corpus Corporum</hi> project (www.mlat.uzh.ch) by Ph. Roelli in 2013</projectDesc>
          <editorialDecl>
             <normalization>Classical Latin orthography</normalization>
          </editorialDecl>
      </encodingDesc>
 	  <profileDesc>
		<creation>
 		<date></date>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item></item>
		  <item></item>
	  	 </list>
  		</keywords>
  		<keywords scheme='genre'>
  		 <list>
   			<item></item>
  		</list>
  		</keywords>
  		<keywords scheme='period'>
 		 <list>
   			<item></item>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>
<div1 id="pro."><head>Prooemium</head>
<p><milestone id="pr. 1" unit="section"/><A NAME="79066"/>Sicut philosophus docet in secundo physicorum, ars imitatur naturam.
	Cuius ratio est, quia sicut se habent principia adinvicem, ita proportionabiliter se habent operationes et effectus.
	Principium autem eorum quae secundum artem fiunt est intellectus humanus, qui secundum similitudinem quamdam derivatur ab intellectu divino, qui est principium rerum naturalium.
	Unde necesse est, quod et operationes artis imitentur operationes naturae; et ea quae sunt secundum artem, imitentur ea quae sunt in natura.
	Si enim aliquis instructor alicuius artis opus artis efficeret; oporteret discipulum, qui ab eo artem suscepisset, ad opus illius attendere, ut ad eius similitudinem et ipse operaretur.
	Et ideo intellectus humanus ad quem intelligibile lumen ab intellectu divino derivatur, necesse habet in his quae facit informari ex inspectione eorum quae sunt naturaliter facta, ut similiter operetur.</p>
<p><milestone id="pr. 2" unit="section"/><A NAME="79067"/>Et inde est quod philosophus dicit, quod si ars faceret ea quae sunt naturae, similiter operaretur sicut et natura: et e converso, si natura faceret ea quae sunt artis, similiter faceret sicut et ars facit.
	Sed natura quidem non perficit ea quae sunt artis, sed solum quaedam principia praeparat, et exemplar operandi quodam modo artificibus praebet.
	Ars vero inspicere quidem potest ea quae sunt naturae, et eis uti ad opus proprium perficiendum; perficere vero ea non potest.
	Ex quo patet quod ratio humana eorum quae sunt secundum naturam est cognoscitiva tantum: eorum vero quae sunt secundum artem, est et cognoscitiva et factiva: unde oportet quod scientiae humanae, quae sunt de rebus naturalibus, sint speculativae; quae vero sunt de rebus ab homine factis, sint practicae, sive operativae secundum imitationem naturae.</p>
<p><milestone id="pr. 3" unit="section"/><A NAME="79068"/>Procedit autem natura in sua operatione ex simplicibus ad composita; ita quod in eis quae per operationem naturae fiunt, quod est maxime compositum est perfectum et totum et finis aliorum, sicut apparet in omnibus totis respectu suarum partium.
	Unde et ratio hominis operativa ex simplicibus ad composita procedit tamquam ex imperfectis ad perfecta.</p>
<p><milestone id="pr. 4" unit="section"/><A NAME="79069"/>Cum autem ratio humana disponere habeat non solum de his quae in usum hominis veniunt, sed etiam de ipsis hominibus qui ratione reguntur, in utrisque procedit ex simplicibus ad compositum.
	In aliis quidem rebus quae in usum hominis veniunt, sicut cum ex lignis constituit navem et ex lignis et lapidibus domum.
	In ipsis autem hominibus, sicut cum multos homines ordinat in unam quamdam communitatem.
	Quarum quidem communitatum cum diversi sint gradus et ordines, ultima est communitas civitatis ordinata ad per se sufficientia vitae humanae.
	Unde inter omnes communitates humanas ipsa est perfectissima.
	Et quia ea quae in usum hominis veniunt ordinantur ad hominem sicut ad finem, qui est principalior his quae sunt ad finem, ideo necesse est quod hoc totum quod est civitas sit principalius omnibus totis, quae ratione humana cognosci et constitui possunt.</p>
<p><milestone id="pr. 5" unit="section"/><A NAME="79070"/>Ex his igitur quae dicta sunt circa doctrinam politicae, quam Aristoteles in hoc libro tradit, quatuor accipere possumus.
	Primo quidem necessitatem huius scientiae.
	Omnium enim quae ratione cognosci possunt, necesse est aliquam doctrinam tradi ad perfectionem humanae sapientiae quae philosophia vocatur.
	Cum igitur hoc totum quod est civitas, sit cuidam rationis iudicio subiectum, necesse fuit ad complementum philosophiae de civitate doctrinam tradere quae politica nominatur, idest civilis scientia.</p>
<p><milestone id="pr. 6" unit="section"/><A NAME="79071"/>Secundo possumus accipere genus huius scientiae.
	Cum enim scientiae practicae a speculativis distinguantur in hoc quod speculativae ordinantur solum ad scientiam veritatis, practicae vero ad opus; necesse est hanc scientiam sub practica philosophia contineri, cum civitas sit quiddam totum, cujus humana ratio non solum est cognoscitiva, sed etiam operativa.
	Rursumque cum ratio quaedam operetur per modum factionis operatione in exteriorem materiam transeunte, quod proprie ad artes pertinet, quae mechanicae vocantur, utpote fabrilis et navifactiva et similes: quaedam vero operetur per modum actionis operatione manente in eo qui operatur, sicut est consiliari, eligere, velle et hujusmodi quae ad moralem scientiam pertinent: manifestum est politicam scientiam, quae de hominum considerat ordinatione, non contineri sub factivis scientiis, quae sunt artes mechanicae, sed sub activis quae sunt scientiae morales.</p>
<p><milestone id="pr. 7" unit="section"/><A NAME="79072"/>Tertio possumus accipere dignitatem et ordinem politicae ad omnes alias scientias practicas.
	Est enim civitas principalissimum eorum quae humana ratione constitui possunt.
	Nam ad ipsam omnes communitates humanae referuntur.
	Rursumque omnia tota quae per artes mechanicas constituuntur ex rebus in usum hominum venientibus, ad homines ordinantur, sicut ad finem.
	Si igitur principalior scientia est quae est de nobiliori et perfectiori, necesse est politicam inter omnes scientias practicas esse principaliorem et architectonicam omnium aliarum, utpote considerans ultimum et perfectum bonum in rebus humanis.
	Et propter hoc philosophus dicit in fine decimi Ethicorum quod ad politicam perficitur philosophia, quae est circa res humanas.</p>
<p><milestone id="pr. 8" unit="section"/><A NAME="79073"/>Quarto ex praedictis accipere possumus modum et ordinem huiusmodi scientiae.
	Sicut enim scientiae speculativae quae de aliquo toto considerant, ex consideratione partium et principiorum notitiam de toto perficiunt passiones et operationes totius manifestando; sic et haec scientia principia et partes civitatis considerans de ipsa notitiam tradit, partes et passiones et operationes eius manifestans: et quia practica est, manifestat insuper quomodo singula perfici possunt: quod est necessarium in omni practica scientia.</p>
</div1>
<div1 n="1"><head>Liber 1</head>
<div2 n="1"><head>Lectio 1</head>
<p><milestone id="n. 1" unit="section"/><A NAME="79074"/><emph>n. 1</emph></p><p>His igitur praelibatis, sciendum est quod Aristoteles in hoc libro praemittit quoddam prooemium, in quo manifestat intentionem huius scientiae: et deinde accedit ad propositum manifestandum, ibi, quoniam autem manifestum ex quibus partibus et cetera.
	Circa primum duo facit.
	Primo ostendit dignitatem civitatis, de qua est politica, ex eius fine: secundo ostendit comparationem civitatis ad alias communitates, ibi, quicumque quidem igitur et cetera.</p>
<p><milestone id="n. 2" unit="section"/><A NAME="79075"/><emph>n. 2</emph></p><p>Circa primum duo intendit probare.
	Quorum primum est, quod civitas ordinetur ad aliquod bonum, sicut ad finem.
	Secundo, quod bonum ad quod ordinatur civitas, sit principalissimum inter bona humana, ibi, maxime autem principalissimum omnium et cetera.
	Circa primum ponit talem rationem.
	Omnis communitas est instituta gratia alicuius boni.
	Sed omnis civitas est communitas quaedam, ut manifeste videmus.
	Ergo omnis civitas est instituta gratia alicuius boni.
	Quia igitur minor manifestatur, maiorem sic probat.
	Omnes homines omnia quae faciunt operantur gratia eius quod videtur bonum; sive sit vere bonum, sive non.
	Sed omnis communitas est instituta aliquo operante.
	Ergo omnes communitates <hi>coniectant aliquod bonum</hi>, idest intendunt aliquod bonum, sicut finem.</p>
<p><milestone id="n. 3" unit="section"/><A NAME="79076"/><emph>n. 3</emph></p><p>Deinde cum dicit maxime autem etc., ostendit quod illud bonum ad quod ordinatur civitas, est principalissimum inter bona humana, tali ratione.
	Si omnis communitas ordinatur ad bonum, necesse est quod illa communitas quae est maxime principalis, maxime sit coniectatrix boni quod est inter omnia humana bona principalissimum.
	Oportet enim quod proportio eorum quae sunt ad finem, sit secundum proportionem finium.
	Quae autem communitas sit maxime principalis, manifestat per hoc quod addit.
	Et omnes alias circumplectens.
	Est enim communitas quoddam totum: in omnibus autem totis, talis ordo invenitur quod illud totum quod in se includit aliud totum principalius est: sicut paries est quoddam totum: et quia includitur in hoc toto quod est domus, manifestum est quod domus est principalius totum: et similiter communitas quae includit alias communitates est principalior.
	Manifestum est autem quod civitas includit omnes alias communitates.
	Nam et domus et vici sub civitate comprehenduntur; et sic ipsa communitas politica est communitas principalissima.
	Est ergo coniectatrix principalissimi boni inter omnia bona humana: intendit enim bonum commune quod est melius et divinius quam bonum unius, ut dicitur in principio Ethicorum.</p>
<p><milestone id="n. 4" unit="section"/><A NAME="79077"/><emph>n. 4</emph></p><p>Deinde cum dicit quicumque quidem igitur etc., comparat civitatem ad alias communitates: et circa hoc tria facit.
	Primo ponit quorumdam falsam opinionem.
	Secundo ostendit quomodo positae opinionis falsitas innotescere possit, ibi, haec autem non sunt vera et cetera.
	Tertio secundum assignatum modum ponit veram comparationem civitatis ad alias communitates, ibi, necesse itaque primum combinare.
	Circa primum duo facit.
	Primo ponit falsam opinionem.
	Secundo inducit eorum rationem, ibi, multitudine enim et paucitate et cetera.</p>
<p><milestone id="n. 5" unit="section"/><A NAME="79078"/><emph>n. 5</emph></p><p>Circa primum considerandum est, quod duplex est communitas omnibus manifesta: scilicet civitatis et domus.
	Civitas autem duplici regimine regitur: scilicet politico et regali.
	Regale quidem est regimen, quando ille qui civitati praeest habet plenariam potestatem.
	Politicum autem regimen est quando ille qui praeest habet potestatem coarctatam secundum aliquas leges civitatis.
	Et similiter duplex est regimen domus; scilicet oeconomicum et despoticum.
	Despotes quidem vocatur omnis habens servos.
	Oeconomus autem vocatur procurator et dispensator alicuius familiae.
	Unde despoticum regimen est quo aliquis dominus suis servis praesidet: oeconomicum autem regimen est quo aliquis dispensat ea quae pertinent ad totam familiam, in qua continentur non solum servi, sed etiam liberi multi.
	Posuerunt ergo quidam, sed non bene, quod ista regimina non differunt, sed sunt omnino idem.</p>
<p><milestone id="n. 6" unit="section"/><A NAME="79079"/><emph>n. 6</emph></p><p>Deinde cum dicit multitudinem enim et paucitate etc., ponit rationem eorum; quae talis est.
	Quaecumque differunt solum multitudine et paucitate non differunt specie; quia differentia quae est secundum magis et minus non diversificat speciem.
	Sed praedicta regimina differunt solum multitudine et paucitate; quod sic manifestabant.
	Si enim communitas, quae regitur, sit paucorum, sicut in aliqua parva domo, ille qui praeest dicitur paterfamilias, ad quem pertinet despoticus principatus.
	Si autem sit plurium, ita quod non solum contineat servos, sed etiam multitudinem liberorum, dicitur ille qui praeest, oeconomus.
	Si autem sit adhuc plurium, puta non solum eorum qui sunt unius domus, sed unius civitatis, tunc dicitur regimen politicum aut regale.</p>
<p><milestone id="n. 7" unit="section"/><A NAME="79080"/><emph>n. 7</emph></p><p>Quod quidem dicebant tamquam nihil differret domus a civitate nisi magnitudine et parvitate; ita quod magna domus sit parva civitas, et e converso; quod ex sequentibus patet esse falsum.
	Similiter etiam politicum et regale regimen ponebant differre solum multitudine et paucitate.
	Quando enim ipse homo praeest simpliciter et secundum omnia, dicitur regimen regale.
	Quando autem praeest secundum sermones disciplinales, idest secundum leges positas per disciplinam politicam, est regimen politicum; quasi secundum partem principetur, quantum ad ea scilicet quae eius potestatem subsunt; et secundum partem sit subiectus, quantum ad ea in quibus subiicitur legi.
	Ex quibus omnibus concludebant quod omnia praedicta regimina, quorum quaedam pertinent ad civitatem quaedam ad domum, non differant specie.</p>
<p><milestone id="n. 8" unit="section"/><A NAME="79081"/><emph>n. 8</emph></p><p>Deinde cum dicit haec autem non sunt vera etc., ostendit modum manifestandi falsitatem praedictae opinionis: et dicit quod ea quae dicta sunt non sunt vera: et hoc erit manifestum si quis velit intendere secundum subiectam methodum, idest secundum artem considerandi talia quae infra ponetur.
	Modus autem huius artis est talis.
	Quod sicut in aliis rebus ad cognitionem totius necesse est dividere compositum <hi>usque ad incomposita</hi>, idest usque ad indivisibilia quae sunt minimae partes totius (puta ad cognoscendum orationem, necesse est dividere usque ad literas, et ad cognoscendum corpus naturale mixtum, necesse est dividere usque ad elementa): sic, si consideremus ex quibus civitas componatur, magis poterimus videre ex praemissis regiminibus quid unumquodque sit secundum se et quid differant adinvicem, et utrum aliquid circa unumquodque eorum possit artificialiter considerari.
	In omnibus enim ita videmus quod siquis inspiciat res secundum quod oriuntur ex suo principio, optime poterit in eis contemplari veritatem.
	Et hoc sicut est verum in aliis rebus, ita etiam est verum in his de quibus intendimus.
	In his autem verbis philosophi considerandum est quod ad cognitionem compositorum primo opus est via resolutionis, ut scilicet dividamus compositum usque ad individua.
	Postmodum vero necessaria est via compositionis, ut ex principiis indivisibilibus iam notis diiudicemus de rebus quae ex principiis causantur.</p>
<p><milestone id="n. 9" unit="section"/><A NAME="79082"/><emph>n. 9</emph></p><p>Deinde cum dicit necesse itaque primum combinare etc., secundum praemissum modum ponit veram comparationem aliarum communitatum ad civitatem: et circa hoc duo facit.
	Primo agit de aliis communitatibus quae ordinantur ad civitatem.
	Secundo de communitate civitatis, ibi, quae autem ex pluribus vicis.
	Circa primum tria facit.
	Primo proponit communitatem personae ad personam.
	Secundo ponit communitatem domus quae complectitur diversas personarum communicationes, ibi, ex his quidem igitur duabus et cetera.
	Tertio ponit communitatem vici, quae est ex pluribus multitudinibus, ibi, ex pluribus autem domibus et cetera.
	Circa primum duo facit.
	Primo ponit duas communicationes personales.
	Secundo comparat eas adinvicem, ibi, natura quidem igitur et cetera.
	Duarum autem communicationum personalium, primo ponit eam quae est maris et feminae: et dicit, quod quia oportet nos dividere civitatem usque ad partes minimas, necesse est dicere quod prima combinatio est personarum quae sine invicem esse non possunt, scilicet maris et feminae.
	Huiusmodi enim combinatio est propter generationem per quam producuntur et mares et feminae.
	Et ex hoc patet quod sine invicem esse non possunt.</p>
<p><milestone id="n. 10" unit="section"/><A NAME="79083"/><emph>n. 10</emph></p><p>Sed quare ista combinatio sit prima, ostendit per hoc quod subdit, quod non ex electione.
	Ubi considerandum est, quod in homine est aliquid quod est proprium eius, scilicet ratio, secundum quam ei competit quod et consilio et electione agat.
	Invenitur etiam aliquid in homine quod est commune ei et aliis, et huiusmodi est generare.
	Hoc igitur non competit eis <hi>ex electione</hi>, idest secundum quod habet rationem eligentem, sed competit ei secundum rationem communem sibi et animalibus et etiam plantis.
	Omnibus enim his inest naturalis appetitus, ut post se derelinquat alterum tale quale ipsum est; ut sic per generationem conservetur in specie quod idem numero conservari non potest.
	Est quidem igitur huiusmodi naturalis appetitus etiam in omnibus aliis rebus naturalibus corruptibilibus.
	Sed quia et viventia, scilicet plantae et animalia habent specialem modum generandi, ut scilicet generent ex seipsis, ideo specialiter de plantis et animalibus mentionem facit.
	Nam etiam in plantis invenitur vis masculina et feminina, sed coniuncta in eodem individuo, licet in uno abundet plus una, in alio altera; ita scilicet, ut imaginemur plantam omni tempore esse talem qualia sunt mas et femina tempore coitus.</p>
<p><milestone id="n. 11" unit="section"/><A NAME="79084"/><emph>n. 11</emph></p><p>Deinde cum dicit principans autem etc., ponit secundam communicationem personarum, scilicet principantis et subiecti: et haec etiam communicatio est a natura propter salutem.
	Natura enim non solum intendit generationem, sed etiam quod generata salventur.
	Et quod hoc quidem contingat in hominibus per communicationem principantis et subiecti, ostendit per hoc quod ille est naturaliter principans et dominans qui suo intellectu potest praevidere ea quae congruunt saluti, puta consequendo proficua et repellendo nociva: ille autem qui potest per fortitudinem corporis implere opere quod sapiens mente praeviderit, est naturaliter subiectus et servus.
	Ex quo patet quod idem expedit utrique ad salutem, scilicet quod iste principetur et ille subiiciatur.
	Ille enim qui propter sapientiam potest mente praevidere, interdum salvari non posset deficientibus viribus corporis, nisi haberet servum qui exequeretur; nec ille qui abundat viribus corporis, posset salvari, nisi alterius prudentia regeretur.</p>
<p><milestone id="n. 12" unit="section"/><A NAME="79085"/><emph>n. 12</emph></p><p>Deinde cum dicit natura quidem igitur etc., comparat praedictas communicationes adinvicem.
	Et primo secundum veritatem.
	Secundo excludit errorem, ibi, inter barbaros autem et cetera.
	Concludit ergo primo ex praedictis, quod femina et servus naturaliter distinguuntur.
	Femina enim naturaliter est disposita ad generandum ex alio; non autem est robusta corpore, quod requiritur in servo.
	Et sic praedictae duae communicationes abinvicem differunt.</p>
<p><milestone id="n. 13" unit="section"/><A NAME="79086"/><emph>n. 13</emph></p><p>Causas autem praemissae distinctionis assignat ex hoc: quod natura non facit aliquod tale, sicut illi qui fabricant ex aere, idest ex metallo, Delphicum gladium pro aliquo paupere.
	Apud Delphos enim fiebant quidam gladii, quorum unus ad plura ministeria deputabatur: puta si unus gladius esset ad incidendum, ad limandum et ad aliqua alia huiusmodi.
	Et hoc fiebat propter pauperes qui non poterant plura instrumenta habere.
	Natura autem sic non facit ut unum ordinet ad diversa officia; sed unum deputat ad unum officium.
	Et propter hoc femina non deputatur a natura ad serviendum, sed ad generandum: sic enim optime fient omnia, quando unum instrumentum non deservit multis operibus, sed uni tantum.
	Sed hoc est intelligendum quando accideret impedimentum in utroque vel altero duorum operum, quibus idem instrumentum attribueretur; ut puta si oporteret utrumque opus frequenter simul exercere.
	Si autem per vices diversa opera exerceantur, nullum impedimentum sequitur, si unum instrumentum pluribus operibus accommodetur.
	Unde et lingua congruit in duo opera naturae; scilicet in gustum et locutionem, ut dicitur in III de anima.
	Non enim haec duo opera secundum idem tempus sibiinvicem coincidunt.</p>
<p><milestone id="n. 14" unit="section"/><A NAME="79087"/><emph>n. 14</emph></p><p>Deinde cum dicit inter barbaros autem etc., excludit errorem contrarium.
	Et primo ponit errorem.
	Secundo ostendit causam erroris, ibi, causa autem quia natura et cetera.
	Dicit ergo primo, quod apud barbaros femina et servus habentur quasi eiusdem ordinis; utuntur enim feminis quasi servis.
	Potest autem hic esse dubium qui dicantur barbari.
	Dicunt enim quidam omnem hominem barbarum esse ei qui linguam eius non intelligit.
	Unde et apostolus dicit: <hi>si nesciero virtutem vocis, ero ei cui loquar barbarus, et qui loquitur mihi barbarus</hi>.
	Quibusdam autem videtur illos barbaros dici, qui non habent literalem locutionem suo vulgali ydiomati respondentem.
	Unde et Beda dicitur in linguam Anglicam liberales artes transtulisse, ne Anglici barbari reputarentur.
	Quibusdam autem videtur barbaros esse eos qui ab aliquibus civilibus legibus non reguntur.</p>
<p><milestone id="n. 15" unit="section"/><A NAME="79088"/><emph>n. 15</emph></p><p>Et quidem omnia aliqualiter ad veritatem accedunt: in nomine enim barbari extraneum aliquid intelligitur.
	Potest enim aliquis homo extraneus dici vel simpliciter vel quo ad aliquem.
	Simpliciter quidem extraneus videtur ab humano genere qui deficit ratione, secundum quam homo dicitur; et ideo simpliciter barbari nominantur illi qui ratione deficiunt vel propter plagam caeli quam intemperatam sortiuntur, ut ex ipsa dispositione regionis hebetes ut plurimum inveniantur: vel etiam propter aliquam malam consuetudinem in aliquibus terris existentem; ex qua provenit, ut homines irrationales et quasi brutales reddantur.
	Manifestum est autem quod ex virtute rationis procedit quod homines rationabili iure regantur, et quod in literis exercitentur.
	Unde barbaries convenienter hoc signo declaratur, quod homines vel non utuntur legibus vel irrationabilibus utuntur: et similiter quod apud aliquas gentes non sint exercitia literarum.
	Sed quo ad aliquem dicitur esse extraneus qui cum eo non communicat.
	Maxime autem homines nati sunt sibi communicare per sermonem: et secundum hoc, illi qui suum invicem sermonem non intelligunt, barbari ad seipsos dici possunt.
	Philosophus autem loquitur hic de his qui sunt simpliciter barbari.</p>
<p><milestone id="n. 16" unit="section"/><A NAME="79089"/><emph>n. 16</emph></p><p>Deinde cum dicit causa autem assignat causam praedicti erroris.
	Et dicit quod causa eius est, quia apud barbaros non est principatus secundum naturam.
	Dictum est enim supra, quod principans secundum naturam est, qui potest mente praevidere: servus autem qui potest corpore exequi.
	Barbari autem ut plurimum inveniuntur corpore robusti et mente deficientes.
	Et ideo apud eos non potest esse naturalis ordo principatus et subiectionis.
	Sed apud ipsos fit quaedam <hi>communicatio servae et servi</hi>; idest communiter utuntur serva, scilicet muliere, et servo.
	Et quia naturaliter non est principatus in barbaris, sed in his qui mente abundant, propter hoc dicunt poetae quod congruum quod Graeci qui sapientia praediti erant, principentur barbaris: ac si idem sit naturaliter esse barbarum et esse servum.
	Cum autem e converso est, sequitur perversio et inordinatio in mundo, secundum illud Salomonis: <hi>vidi servos in equis, et principes ambulantes sicut servos super terram</hi>.</p>
<p><milestone id="n. 17" unit="section"/><A NAME="79090"/><emph>n. 17</emph></p><p>Deinde cum dicit: ex his quidem igitur etc., determinat de communitate domus quae constituitur ex pluribus communicationibus personalibus.
	Et circa hoc tria facit.
	Primo ostendit ex quibus consistit ista communitas.
	Secundo ostendit ad quid sit, ibi, in omnem quidem igitur et cetera.
	Tertio ostendit quomodo nominantur qui in hac communitate sunt, ibi, quos Charondas quidem et cetera.
	Dicit ergo primo, quod ex praedictis duabus communitatibus personalibus, quarum una est ad generationem, alia ad salutem, constituitur prima domus.
	Oportet enim in domo esse virum et feminam, et dominum et servum.
	Ideo autem dicitur domus prima, quia est et alia communicatio personalis quae invenitur in domo, scilicet patris et filii, quae ex prima causatur.
	Unde primae duae sunt primordiales.
	Et ad hoc inducit verbum Hesiodi poetae, qui dixit quod domus habet haec tria: dominum qui praeeminet et mulierem et bovem ad arandum.
	In paupere enim domo bos est loco ministri.
	Utitur enim homo bove ad exequendum aliquod opus, sicut et ministro.</p>
<p><milestone id="n. 18" unit="section"/><A NAME="79091"/><emph>n. 18</emph></p><p>Deinde cum dicit in omnem quidem igitur etc., ostendit ad quid ordinetur communitas domus.
	Ubi considerandum est quod omnis humana communicatio est secundum aliquos actus.
	Actuum autem humanorum quidam sunt quotidiani, sicut comedere, calefieri ad ignem, et alia huiusmodi.
	Quidam autem non sunt quotidiani, sicut mercari, pugnare, et alia huiusmodi.
	Naturale est autem hominibus, ut in utroque genere operum sibi communicent seinvicem iuvantes.
	Et ideo dicit quod nihil aliud est domus quam quaedam communitas secundum naturam <hi>constituta in omnem diem</hi>, idest ad actus, qui occurrunt quotidie agendi.
	Et hoc manifestat consequenter per nomina.
	Quidam enim Charondas nomine nominat eos qui communicant in domo, homostitios, quasi unius pulmenti, quia communicant in cibo.
	Quidam autem alius nomine Epimenides, natione Ocres, vocat eos homocapnos quasi unius fumi, quia sedent ad eumdem ignem.</p>
<p><milestone id="n. 19" unit="section"/><A NAME="79092"/><emph>n. 19</emph></p><p>Deinde cum dicit ex pluribus autem domibus etc., ponit tertiam communitatem, scilicet vici.
	Et primo ostendit ex quibus sit ista communitas et propter quid.
	Secundo ostendit quod sit naturalis, ibi, maxime autem videtur et cetera.
	Dicit ergo primo, quod prima communicatio quae est ex pluribus domibus, vocatur vicus: et dicitur prima ad differentiam secundae quae est civitas: haec autem communitas non est constituta in diem sicut dicit de domo, sed est instituta gratia usus non diurnalis.
	Illi enim qui sunt convicanei, non communicant sibi in actibus quotidianis in quibus communicant sibi illi qui sunt unius domus, sicut est comedere, sedere ad ignem et huiusmodi: sed communicant sibi in aliquibus exterioribus actibus non quotidianis.</p>
<p><milestone id="n. 20" unit="section"/><A NAME="79093"/><emph>n. 20</emph></p><p>Deinde cum dicit maxime autem videtur etc., ostendit quod communitas vici sit naturalis.
	Et primo ostendit propositum per rationem.
	Secundo per quaedam signa, ibi, propter quod et primum et cetera.
	Dicit ergo primo, quod vicinia domorum, quae est vicus, maxime videtur esse secundum naturam.
	Nihil enim est magis naturale quam propagatio multorum ex uno in animalibus; et hoc facit viciniam domorum.
	Hos enim qui habent domos vicinas, quidam vocant <hi>collactaneos, puerosque</hi>, idest filios, et <hi>puerorum pueros</hi>, idest nepotes, ut intelligamus quod huiusmodi vicinia domorum ex hoc primo processit quod filii et nepotes multiplicati instituerunt diversas domos iuxta se habitantes.
	Unde cum multiplicatio prolis sit naturalis, sequitur quod communitas vici sit naturalis.</p>
<p><milestone id="n. 21" unit="section"/><A NAME="79094"/><emph>n. 21</emph></p><p>Deinde cum dicit propter quod et primum etc., manifestat idem per signa.
	Et primo secundum ea quae videmus in hominibus.
	Secundo secundum ea quae dicebantur de diis, ibi, et deos autem propter hoc et cetera.
	Dicit ergo primo, quod quia ex multiplicatione prolis constituta est vicinia, ex hoc processit, quod a principio quaelibet civitas regebatur rege: et adhuc aliquae gentes habent regem, etsi singulae civitates singulos reges non habeant; et hoc ideo, quia civitates et gentes instituuntur ex his qui sunt subiecti regi.
	Quomodo autem signum hoc respondeat praemissis, ostendit per hoc, quod subditur: quia omnis domus regitur ab aliquo antiquissimo, sicut a patrefamilias reguntur filii.
	Et exinde contingit, quod etiam tota vicinia, quae erat instituta ex consanguineis, regebatur propter cognationem ab aliquo qui erat principalis in cognatione, sicut civitas regitur a rege.
	Unde Homerus dixit, quod unusquisque uxori et pueris suis instituit leges, sicut rex in civitate.
	Ideo autem hoc regimen a domibus et vicis processit ad civitates, quia diversi vici sunt sicut civitas dispersa in diversas partes; et ideo antiquitus habitabant homines dispersi per vicos, non tamen congregati in unam civitatem.
	Sic ergo patet, quod regimen regis super civitatem vel gentem processit a regimine antiquioris in domo vel vico.</p>
<p><milestone id="n. 22" unit="section"/><A NAME="79095"/><emph>n. 22</emph></p><p>Deinde cum dicit et deos autem etc., ponit aliud signum per ea quae de diis dicebantur.
	Et dicit, quod propter praemissa omnes gentiles dicebant, quod eorum dii regebantur ab aliquo rege, dicentes Iovem esse regem deorum.
	Et hoc ideo, quia homines adhuc aliqui regibus reguntur, antiquitus autem fere omnes regebantur regibus.
	Hoc autem fuit primum regimen, ut infra dicetur.
	Homines autem sicut assimilant sibi species deorum, idest, formas eorum, aestimantes deos esse in figura quorumdam hominum, ita et assimilant sibi vitas deorum idest, conversationes, aestimantes eos conversari secundum quod vident conversari homines.
	Hic Aristoteles (deos) nominat more Platonicorum substantias separatas a materia, ab uno tantum summo Deo creatas, quibus gentiles erronee et formas et conversationes hominum attribuebant, ut hic philosophus dicit.</p>
<p><milestone id="n. 23" unit="section"/><A NAME="79096"/><emph>n. 23</emph></p><p>Quae autem ex pluribus vicis et cetera.
	Postquam philosophus determinavit de communitatibus ordinatis ad civitatem, hic determinat de ipsa communitate civitatis.
	Et dividitur in partes tres.
	In prima ostendit qualis sit civitatis communitas.
	Secundo ostendit, quod est naturalis, ibi, propter quod omnis civitas et cetera.
	Tertio agit de institutione civitatis, ibi natura igitur quidem et cetera.
	Circa primum ostendit conditionem civitatis quantum ad tria.
	Primo ostendit ex quibus sit civitas.
	Quia sicut vicus constituitur ex pluribus domibus, ita et civitas ex pluribus vicis.
	Secundo dicit, quod civitas est communitas perfecta: quod ex hoc probat, quia cum omnis communicatio omnium hominum ordinetur ad aliquid necessarium vitae, illa erit perfecta communitas, quae ordinatur ad hoc quod homo habeat sufficienter quicquid est necessarium ad vitam: talis autem est communitas civitatis.
	Est enim de ratione civitatis, quod in ea inveniantur omnia quae sufficiunt ad vitam humanam, sicut contingit esse.
	Et propter hoc componitur ex pluribus vicis, in quorum uno exercetur ars fabrilis, in alio ars textoria, et sic de aliis.
	Unde manifestum est, quod civitas est communitas perfecta.
	Tertio ostendit ad quid est civitas ordinata: est enim primitus facta gratia vivendi, ut scilicet homines sufficienter invenirent unde vivere possent: sed ex eius esse provenit, quod homines non solum vivant, sed quod bene vivant, inquantum per leges civitatis ordinatur vita hominum ad virtutes.</p>
<p><milestone id="n. 24" unit="section"/><A NAME="79097"/><emph>n. 24</emph></p><p>Deinde cum dicit propter quod omnis civitas etc., ostendit, quod communitas civitatis est naturalis.
	Et circa hoc tria facit.
	Primo ostendit, quod civitas est naturalis.
	Secundo, quod homo est naturaliter animal civile, ibi, ex his igitur manifestum et cetera.
	Tertio ostendit, quid sit prius secundum naturam, utrum unus homo, aut domus, vel civitas, ibi, et prius itaque civitas et cetera.
	Circa primum ponit duas rationes: quarum prima talis est.
	Finis rerum naturalium est natura ipsarum.
	Sed civitas est finis praedictarum communitatum, de quibus ostensum est quod sunt naturales: ergo et civitas est naturalis.
	Quod autem natura sit finis rerum naturalium, probat, ibi, quale enim etc. tali ratione.
	Illud dicimus esse naturam uniuscuiusque rei, quod convenit ei quando est eius generatio perfecta: sicut natura hominis est, quam habet post perfectionem generationis ipsius: et similiter et de equo, et de domo: ut tamen natura domus intelligatur forma ipsius.
	Sed dispositio rei quam habet perfecta sua generatione, est finis omnium eorum quae sunt ante generationem ipsius: ergo id quod est finis naturalium principiorum ex quibus aliquid generatur, est natura rei.
	Et sic cum civitas generetur ex praemissis communitatibus, quae sunt naturales, ipsa erit naturalis.</p>
<p><milestone id="n. 25" unit="section"/><A NAME="79098"/><emph>n. 25</emph></p><p>Secundam rationem ponit, ibi, adhuc quod cuius gratia et cetera.
	Quae talis est.
	Illud quod est optimum in unoquoque, est finis, et cuius gratia aliquid fit: sed habere sufficientiam est optimum: ergo habet rationem finis.
	Et sic, cum civitas sit communitas habens per se sufficientiam vitae, ipsa est finis praemissarum communitatum.
	Unde patet, quod haec secunda ratio inducitur ut probatio minoris praecedentis rationis.</p>
<p><milestone id="n. 26" unit="section"/><A NAME="79099"/><emph>n. 26</emph></p><p>Deinde cum dicit ex hiis igitur manifestum etc., ostendit, quod homo sit naturaliter civile animal.
	Et primo concludit hoc ex naturalitate civitatis.
	Secundo probat hoc per operationem propriam ipsius, ibi, quod autem civile et cetera.
	Circa primum duo facit.
	Primo ostendit propositum.
	Secundo excludit dubitationem, ibi, et qui incivilis et cetera.
	Concludit ergo primo ex praemissis, quod civitas est eorum quae sunt secundum naturam.
	Et cum civitas non sit nisi congregatio hominum, sequitur, quod homo sit animal naturaliter civile.</p>
<p><milestone id="n. 27" unit="section"/><A NAME="79100"/><emph>n. 27</emph></p><p>Posset autem hoc alicui venire in dubium ex hoc, quod ea quae sunt secundum naturam omnibus insunt.
	Non autem omnes homines inveniuntur esse habitatores civitatum.
	Et ideo ad hanc dubitationem excludendam consequenter dicit, quod aliqui sunt non civiles propter fortunam, utpote quia sunt expulsi de civitate, vel propter paupertatem necesse habent excolere agros, aut animalia custodire.
	Et hoc patet quod non est contrarium ei quod dictum est, quod homo sit naturaliter civilis: quia et alia naturalia aliquando deficiunt propter fortunam: puta, cum alicui amputatur manus, vel cum privatur oculo.
	Sed si aliquis homo habet quod non sit civilis propter naturam, necesse est quod vel sit pravus, utpote cum hoc contingit ex corruptione naturae humanae; aut est melior quam homo, inquantum scilicet habet naturam perfectiorem aliis hominibus communiter, ita quod per se sibi possit sufficere absque hominum societate; sicut fuit in Ioanne Baptista, et beato Antonio heremita.
	Inducit ad hoc verbum Homeri maledicentis quemdam, qui non erat civilis propter pravitatem.
	Dicit enim de ipso quod erat insocialis, quia non poterat contineri vinculo amicitiae, et illegalis, quia non poterat contineri sub iugo legis, et sceleratus, quia non poterat contineri sub regula rationis.
	Qui autem est talis secundum naturam, simul cum hoc oportet quod habeat quod sit affectator belli, quasi litigiosus et sine iugo existens.
	Sicut videmus quod volatilia, quae non sunt socialia, sunt rapacia.</p>
<p><milestone id="n. 28" unit="section"/><A NAME="79101"/><emph>n. 28</emph></p><p>Deinde cum dicit quod autem civile animal etc., probat ex propria operatione hominis quod sit animal civile, magis etiam quam apis, et quam quodcumque gregale animal, tali ratione.
	Dicimus enim quod natura nihil facit frustra, quia semper operatur ad finem determinatum.
	Unde, si natura attribuit alicui rei aliquid quod de se est ordinatum ad aliquem finem, sequitur quod ille finis detur illi rei a natura.
	Videmus enim quod cum quaedam alia animalia habeant vocem, solus homo supra alia animalia habeat loquutionem.
	Nam etsi quaedam animalia loquutionem humanam proferant, non tamen proprie loquuntur, quia non intelligunt quid dicunt, sed ex usu quodam tales voces proferunt.
	Est autem differentia inter sermonem et simplicem vocem.
	Nam vox est signum tristitiae et delectationis, et per consequens aliarum passionum, ut irae et timoris, quae omnes ordinantur ad delectationem et tristitiam, ut in secundo Ethicorum dicitur.
	Et ideo vox datur aliis animalibus, quorum natura usque ad hoc pervenit, quod sentiant suas delectationes et tristitias, et haec sibiinvicem significent per aliquas naturales voces, sicut leo per rugitum, et canis per latratum, loco quorum nos habemus interiectiones.</p>
<p><milestone id="n. 29" unit="section"/><A NAME="79102"/><emph>n. 29</emph></p><p>Sed loquutio humana significat quid est utile et quid nocivum.
	Ex quo sequitur quod significet iustum et iniustum.
	Consistit enim iustitia et iniustitia ex hoc quod aliqui adaequentur vel non aequentur in rebus utilibus et nocivis.
	Et ideo loquutio est propria hominibus; quia hoc est proprium eis in comparatione ad alia animalia, quod habeant cognitionem boni et mali, ita et iniusti, et aliorum huiusmodi, quae sermone significari possunt.
	Cum ergo homini datus sit sermo a natura, et sermo ordinetur ad hoc, quod homines sibiinvicem communicent in utili et nocivo, iusto et iniusto, et aliis huiusmodi; sequitur, ex quo natura nihil facit frustra, quod naturaliter homines in his sibi communicent.
	Sed communicatio in istis facit domum et civitatem.
	Igitur homo est naturaliter animal domesticum et civile.</p>
<p><milestone id="n. 30" unit="section"/><A NAME="79103"/><emph>n. 30</emph></p><p>Deinde cum dicit et prius itaque civitas etc., ostendit ex praemissis, quod civitas sit prior secundum naturam quam domus, vel quam unus homo singularis, tali ratione.
	Necesse est totum esse prius parte, ordine scilicet naturae et perfectionis.
	Sed hoc intelligendum est de parte materiae, non de parte speciei, ut ostenditur in septimo metaphysicae.
	Et hoc sic probat: quia destructo toto homine, non remanet pes neque manus nisi aequivoce, eo modo quo manus lapidea posset dici manus.
	Et hoc ideo, quia talis pars corrumpitur corrupto toto.
	Illud autem, quod est corruptum, non retinet speciem, a qua sumitur ratio definitiva.
	Unde patet, quod non remanet eadem ratio nominis, et sic nomen aequivoce praedicatur.
	Et quod pars corrumpatur corrupto toto, ostendit per hoc, quod omnis pars definitur per suam operationem, et per virtutem qua operatur.
	Sicut definitio pedis est, quod sit membrum organicum habens virtutem ad ambulandum.
	Et ideo, ex quo iam non habet talem virtutem et operationem, non est idem secundum speciem, sed aequivoce dicitur pes.
	Et eadem ratio est de aliis huiusmodi partibus, quae dicuntur partes materiae, in quarum definitione ponitur totum, sicut et in definitione semicirculi ponitur circulus.
	Est semicirculus media pars circuli.
	Secus autem est de partibus speciei, quae ponuntur in definitione totius, sicut lineae ponuntur in definitione trianguli.</p>
<p><milestone id="n. 31" unit="section"/><A NAME="79104"/><emph>n. 31</emph></p><p>Sic igitur patet, quod totum est prius naturaliter quam partes materiae, quamvis partes sint priores ordine generationis.
	Sed singuli homines comparantur ad totam civitatem, sicut partes hominis ad hominem.
	Quia sicut manus aut pes non potest esse sine homine, ita nec unus homo est per se sufficiens ad vivendum separatus a civitate.
	Si autem contingat, quod aliquis non possit communicare societate civitatis propter suam pravitatem, est peior quam homo, et quasi bestia.
	Si vero nullo indigeat, et (sit) quasi habens per se sufficientiam, et propter hoc non sit pars civitatis, est melior quam homo.
	Est enim quasi quidam Deus.
	Relinquitur ergo ex praemissis, quod civitas est prius secundum naturam quam unus homo.</p>
<p><milestone id="n. 32" unit="section"/><A NAME="79105"/><emph>n. 32</emph></p><p>Deinde cum dicit natura igitur quidem etc., agit de institutione civitatis; concludens ex praemissis, quod in omnibus hominibus inest quidam naturalis impetus ad communitatem civitatis sicut et ad virtutes.
	Sed tamen, sicut virtutes acquiruntur per exercitium humanum, ut dicitur in secundo Ethicorum, ita civitates sunt institutae humana industria.
	Ille autem qui primo instituit civitatem, fuit causa hominibus maximorum bonorum.</p>
<p><milestone id="n. 33" unit="section"/><A NAME="79106"/><emph>n. 33</emph></p><p>Homo enim est optimum animalium si perficiatur in eo virtus, ad quam habet inclinationem naturalem.
	Sed si sit sine lege et iustitia, homo est pessimum omnium animalium.
	Quod sic probat.
	Quia iniustitia tanto est saevior, quanto plura habet arma, idest adiumenta ad male faciendum.
	Homini autem secundum suam naturam convenit prudentia et virtus quae de se sunt ordinata ad bonum: sed quando homo est malus, utitur eis quasi quibusdam armis ad male faciendum: sicut cum per astutiam excogitat diversas fraudes, et per abstinentiam potens fit ad tolerandum famem et sitim, ut magis in malitia perseveret, et similiter de aliis; et inde est, quod homo sine virtute quantum ad corruptionem irascibilis est maxime scelestus et silvestris, utpote crudelis et sine affectione.
	Et quantum ad corruptionem concupiscibilis est pessimus quantum ad venerea, et quantum ad voracitatem ciborum.
	Sed homo reducitur ad iustitiam per ordinem civilem: quod patet ex hoc, quod eodem nomine apud Graecos nominatur ordo civilis communitatis, et iudicium iustitiae, scilicet diki.
	Unde manifestum est, quod ille qui civitatem instituit, abstulit hominibus quod essent pessimi, et reduxit eos ad hoc quod essent optimi secundum iustitiam et virtutes.</p>
</div2>
<div2 n="2"><head>Lectio 2</head>
<p><milestone id="n. 1" unit="section"/><A NAME="79107"/><emph>n. 1</emph></p><p>Quoniam autem manifestum ex quibus partibus et cetera.
	Posito prooemio in quo ostendit conditionem civitatis et partium eius, hic accedit ad tradendum scientiam politicam.
	Et primo secundum praeassignatum modum determinat ea quae pertinent ad primas partes civitatis.
	Secundo determinat ea quae pertinent ad ipsam civitatem, in secundo libro, qui incipit ibi, quia considerare volumus de communione et cetera.
	Circa primum duo facit.
	Primo dicit de quo est intentio.
	Secundo exequitur propositum, ibi, hiis quidem enim et cetera.
	Circa primum duo facit.
	Primo dicit de quibus determinare intendit.
	Secundo quo ordine, ibi, primum autem de despota et cetera.
	Circa primum duo facit.
	Primo dicit quod est determinandum de his quae pertinent ad domum.
	Secundo enumerat ea quae ad domum pertinent, ibi, domus autem partes et cetera.</p>
<p><milestone id="n. 2" unit="section"/><A NAME="79108"/><emph>n. 2</emph></p><p>Dicit ergo primo, quod manifestum est per praemissa, ex quibus partibus civitas constat: et (quia) oportet ad cognoscendum totum praecognoscere partes, ut supra habitum est.
	Necesse est ut primum dicamus de oeconomia quae est dispensativa vel gubernativa domus, quia omnis civitas componitur ex domibus sicut ex partibus.</p>
<p><milestone id="n. 3" unit="section"/><A NAME="79109"/><emph>n. 3</emph></p><p>Deinde cum dicit domus autem partes etc., enumerat ea quae pertinent ad domum.
	Et primo ea quae pertinent ad ipsam sicut partes.
	Secundo ea quae pertinent sicut necessaria partibus, ibi, est autem quaedam pars et cetera.
	Dicit ergo primo quod partes domus sunt ex quibus domus constituitur.
	Omnis autem domus, idest domestica familia, si sit perfecta, constat ex servis et liberis.
	Dicit autem, <hi>perfecta</hi>, quia in domo pauperis est bos pro ministro, ut supra dictum est.
	Et quia unumquodque quod in multis considerari potest, primo quaerendum est in paucioribus et simplicioribus, ut facilior sit doctrina; ideo dicendum est, quod primae et minimae partes domus sunt hae tres combinationes: scilicet domini et servi, mariti et uxoris, patris et filii: quae quidem tertia ex secunda oritur, et ideo supra eam praetermisit.
	Et ideo de istis tribus est considerandum quid unumquodque sit.</p>
<p><milestone id="n. 4" unit="section"/><A NAME="79110"/><emph>n. 4</emph></p><p>Et consequenter ponit nomina harum combinationum; et dicit, quod combinatio domini et servi vocatur <hi>despotica</hi>, idest dominativa.
	Combinatio autem viri et feminae non erat nominata suo tempore, sed ipse nominat eam <hi>nuptialem</hi>, quam nos matrimonium vocamus.
	Similiter et tertia combinatio patris et filii non habebat proprium nomen, sed ipse vocat eam <hi>teknofactivam, id est factivam filiorum</hi>.</p>
<p><milestone id="n. 5" unit="section"/><A NAME="79111"/><emph>n. 5</emph></p><p>Deinde cum dicit est autem quaedam pars etc., ponit quartum quod pertinet ad necessaria domus: et dicit, quod est quaedam alia pars yconomicae quae vocatur crimatistica id est pecunialis, quae quibusdam videtur esse tota oeconomia, quibusdam vero maxima pars eius eo quod dispensatio domus maxime consistit in acquisitione et conservatione pecuniae.
	Et de hac etiam parte considerandum est quomodo se habeat.</p>
<p><milestone id="n. 6" unit="section"/><A NAME="79112"/><emph>n. 6</emph></p><p>Deinde cum dicit primum autem de despota etc., dicit quo ordine de his sit agendum.
	Et dicit quod primo dicendum est de domino et servo: et haec consideratio ad duo erit utilis.
	Primo quidem ut possimus cognoscere ea quae sunt opportuna in talibus; scilicet ad exercendum dominium in servos.
	Secundo valet ad scientiam, ut per hoc possimus accipere aliquid melius his quae antiqui sunt opinati de dominio et servitute.</p>
<p><milestone id="n. 7" unit="section"/><A NAME="79113"/><emph>n. 7</emph></p><p>Deinde cum dicit hiis quidem enim videtur etc., determinat ea quae proposuit: et dividitur in partes duas.
	In prima determinat de combinatione domini et servi.
	In secunda de aliis duabus combinationibus, ibi, quoniam autem tres partes yconomicae, et cetera.
	Prima dividitur in duas.
	In prima determinat de combinatione domini et servi.
	Et quia servus est quaedam possessio, ideo in secunda parte determinat de alia parte oeconomiae, quae est pecuniativa vel possessiva, ibi, totaliter autem de omni possessione et cetera.
	Circa primum duo facit.
	Primo narrat opiniones quorumdam de dominio et servitute.
	Secundo determinat veritatem de eis, ibi, quoniam igitur possessio et cetera.</p>
<p><milestone id="n. 8" unit="section"/><A NAME="79114"/><emph>n. 8</emph></p><p>Circa primum ponit duas opiniones: quarum una est, quod <hi>despotia</hi>, idest dominativa, est quaedam scientia, qua aliquis scit dominari servis; et quod est idem cum oeconomia qua aliquis scit gubernare domum, et cum politica et regnativa, qua aliquis scit gubernare civitatem, sicut in prooemio dictum est.
	Alia opinio est, quod habere servum sit praeter naturam, et quod sola lege sit ordinatum quod quidam sunt servi et quidam liberi, et quod nulla differentia sit inter eos secundum naturam.
	Unde ulterius inducunt quod est iniustum esse aliquos servos.
	Ex quadam enim violentia provenit quod quidam alios sibi subiecerunt in servos.</p>
<p><milestone id="n. 9" unit="section"/><A NAME="79115"/><emph>n. 9</emph></p><p>Deinde cum dicit quoniam igitur possessio etc., determinat veritatem de dominio et servitute.
	Et primo determinat rationem servitutis.
	Secundo inquirit de opinionibus praemissis, ibi, utrum autem est aliquis natura talis et cetera.
	Circa primum duo facit.
	Primo praemittit quaedam necessaria ad cognoscendum rationem servitutis.
	Secundo concludit ex praemissis definitionem servi, ibi, quae quidem igitur natura servi et cetera.</p>
<p><milestone id="n. 10" unit="section"/><A NAME="79116"/><emph>n. 10</emph></p><p>Circa primum quatuor ponit: quorum primum est, quod possessio sit quaedam pars domus, et quod ars possessiva sit quaedam pars oeconomiae.
	Et hoc ideo, quia impossibile est vivere in domo sine necessariis ad vitam, quae per possessiones habentur: et hoc probat per similitudinem in artibus.
	Videmus enim quod unicuique arti necessarium est habere convenientia instrumenta, si debeat perficere opus suum; sicut fabro necesse est habere martellum, si debeat facere cultellum.
	Et hoc modo gubernatori domus necesse est habere res possessas ad proprium opus sicut quaedam instrumenta.</p>
<p><milestone id="n. 11" unit="section"/><A NAME="79117"/><emph>n. 11</emph></p><p>Secundo ibi, organorum autem quidem et cetera.
	Ponit unam divisionem instrumentorum; dicens, quod instrumentorum quaedam sunt animata, quaedam inanimata.
	Sicut gubernatoris inanimatum instrumentum est <hi>gubernaculum</hi>, instrumentum autem eius animatum est <hi>prorarius</hi>, idest ille qui custodit anteriorem partem navis, quae vocatur prora, et obedit gubernatori.
	Minister enim in artibus habet rationem instrumenti; quia sicut instrumentum movetur ab artifice, ita etiam minister movetur ad imperium praecipientis.
	Et sicut est in operibus artis duplex instrumentum, ita etiam in domo est instrumentum inanimatum ipsa res possessa, puta, lectus vel vestis, quae est instrumentum quoddam deserviens vitae humanae.
	Et multitudo talium instrumentorum est tota possessio domus.
	Cum autem servus sit quaedam res possessa animata, sequitur quod sit organum animatum deserviens vitae domesticae.
	Est autem huiusmodi organum animatum, quod est minister in artibus; et servus in domo instrumentum super alia instrumenta quia scilicet ipse utitur aliis instrumentis, et movet ea; et ad hoc indigemus ministris et servis.
	Principales enim artifices, qui architectores dicuntur, non indigerent ministris, neque domini domorum indigerent servis, si unumquodque instrumentum inanimatum posset ad imperium domini, agnoscens ipsum, perficere opus suum; puta, quod pectines per se pectinarent, et plectra per se cytharizarent, sicut dicitur de statua quam fecit Daedalus, quod per ingenium argenti vivi, movebat seipsam.
	Et similiter quidam poeta dicit, quod in quodam templo Vulcani, qui dicebatur Deus ignis, tripodes quidam erant sic praeparati, quod per artificium humanum, vel per artem nigromanticam, quod per seipsos, quasi spontanei videbantur subinduere divinum agonem quasi concertando ad serviendum in ministerio templi.</p>
<p><milestone id="n. 12" unit="section"/><A NAME="79118"/><emph>n. 12</emph></p><p>Tertio ibi, quae quidem dicuntur organa etc. ponit secundam divisionem organorum.
	Organa enim artium dicuntur organa factiva; sed res possessa, quae est organum domus, est organum activum.
	Et hanc divisionem probat duplici ratione.
	Primo quidem, quia organa factiva dicuntur, ex quibus fit aliquid praeter ipsum usum instrumenti.
	Et hoc videmus in ipsis instrumentis artis; sicut ex pectine, quo utuntur textores, fit aliquid alterum praeter usum ipsius, scilicet pannus.
	Sed ex rebus possessis, quae sunt instrumenta domus, non fit aliquid aliud praeter usum ipsius; sicut ex vestitu et lecto, non fit nisi usus eorum.
	Ergo ista non sunt factiva sicut organa artium.
	Secundam rationem ponit ibi, adhuc quoniam differunt etc., quae talis est.
	Diversorum diversa sunt instrumenta.
	Sed actio et factio differunt specie: nam factio est operatio, per quam aliquid fit in exteriori materia, sicut secare et urere: actio autem est operatio permanens in operante, et pertinens ad vitam ipsius, ut dicitur nono metaphysicae.
	Ambae autem hae operationes indigent instrumentis.
	Ergo instrumenta eorum differunt specie.
	Sed <hi>vita</hi>, idest conversatio domestica, non est factio sed actio: ergo servus est minister et organum eorum quae pertinent ad actionem, non autem eorum quae pertinent ad factionem.</p>
<p><milestone id="n. 13" unit="section"/><A NAME="79119"/><emph>n. 13</emph></p><p>Quarto, ibi, res possessa autem etc. ostendit qualiter servus se habet ad dominum: et dicit quod eadem est comparatio rei possessae ad possessorem et partis ad totum, quantum ad hoc quod pars non dicitur solum pars totius, sed etiam dicitur simpliciter esse totius, sicut dicimus manum hominis et non solum dicimus quod sit pars hominis: et similiter res possessa, puta vestis, non solum dicitur quod sit possessio hominis, sed quod simpliciter est huius hominis.
	Unde cum servus sit quaedam possessio, servus non solum est servus domini, sed est simpliciter illius.
	Ille autem qui est dominus non est simpliciter servi, sed solum est dominus eius.</p>
<p><milestone id="n. 14" unit="section"/><A NAME="79120"/><emph>n. 14</emph></p><p>Deinde cum dicit quae quidem igitur natura etc., concludit ex praemissis definitionem servi: et dicit quod manifestum est ex praedictis quae sit natura, id est servi et quae sit virtus eius quod est officium ipsius: nam virtus ad actionem refertur, officium autem est congruus actus alicuius.
	Cum enim servus sit hoc ipsum quod est, alterius, ut dictum est, quicumque homo non est naturaliter suiipsius, sed alterius, ipse est naturaliter servus.
	Ille autem homo non est naturaliter suiipsius, sed alterius, qui non potest regi nisi ab alio.
	Hoc autem convertitur, scilicet quod quicumque est res possessa vel servus alterius est homo alterius.
	De ratione autem rei possessae est quod sit organum activum et separatum.
	Unde potest talis definitio servi concludi: servus est organum animatum activum separatum alterius homo existens.
	In qua quidem definitione, organum ponitur tamquam genus, et adduntur quinque differentiae.
	Per hoc enim quod dicitur animatum, distinguitur ab instrumentis inanimatis: per hoc autem quod dicitur activum distinguitur a ministro artificis, qui est organum animatum factivum: per hoc autem quod dicitur alterius existens, distinguitur a libero, qui quandoque ministrat in domo, non sicut res possessa, sed sponte vel mercede conductus.
	Per hoc autem quod dicitur separatum, distinguitur a parte quae est alterius non separata; sicut manus.
	Per hoc quod dicitur homo existens, distinguitur a brutis animalibus, quae sunt res possessae separatae.</p>
</div2>
<div2 n="3"><head>Lectio 3</head>
<p><milestone id="n. 1" unit="section"/><A NAME="79121"/><emph>n. 1</emph></p><p>Utrum autem est (aliquis) natura talis et cetera.
	Postquam philosophus ostendit rationem et virtutem servi, hic procedit ad investigandum de opinionibus suprapositis.
	Et primo inquirit, utrum servitus sit naturalis.
	Secundo utrum dominativa sit idem quod politica, ibi, manifestum autem et ex his et cetera.
	Circa primum tria facit.
	Primo movet dubitationem.
	Secundo determinat eam approbando unam partem, ibi, non difficile autem et cetera.
	Tertio ostendit quomodo etiam alia pars dubitationis habet aliqualiter virtutem, ibi, quod autem et qui contraria dicunt et cetera.</p>
<p><milestone id="n. 2" unit="section"/><A NAME="79122"/><emph>n. 2</emph></p><p>Dicit ergo primo, quod post praedicta considerandum est utrum aliquis sit naturaliter servus vel non: et iterum utrum alicui magis sit dignum et iustum quod serviat quam quod non serviat, an non, sed omnis servitus praeter naturam sit.
	Quod quidem remittit ad duas praemissas quaestiones.
	Si enim omnis servitus est praeter naturam, tunc nullus est naturaliter servus, et iterum non erit iustum neque dignum quod aliquis serviat: quod enim est praeter naturam non est dignum neque iustum.</p>
<p><milestone id="n. 3" unit="section"/><A NAME="79123"/><emph>n. 3</emph></p><p>Deinde cum dicit non difficile autem etc., determinat propositam quaestionem, ostendens duo: scilicet quod aliquis homo naturaliter est servus, et quod alicui dignum est et expediens servire.
	Et circa hoc duo facit.
	Primo enim proponit modum quo haec ostendenda sunt: dicens quod non est difficile quod aliquis contempletur praedictarum quaestionum veritatem et rationem, et quod etiam veritatem addiscat ex his quae in rebus accidunt.
	Secundo, ibi, principari enim et subici et cetera.
	Secundum duos praemissos modos ostendit propositum.
	Et primo ex his quae fiunt.
	Secundo ex ratione, ibi, quaecumque enim ex pluribus constituta sunt et cetera.</p>
<p><milestone id="n. 4" unit="section"/><A NAME="79124"/><emph>n. 4</emph></p><p>Circa primum quatuor proponit.
	Quorum primum est, quod principari et subiici non solum est de numero eorum quae ex necessitate vel violentia proveniunt, sed etiam est de numero eorum quae expediunt ad salutem hominum: et hoc pertinet ad secundam quaestionem.
	Quod enim expediens est alicui, videtur esse dignum et iustum ei.
	Secundum est quod in hominibus ex ipsa nativitate videmus quod est quaedam distinctio: ita quod quidam sunt apti ad hoc quod subiiciantur, quidam vero ad hoc quod principentur: et hoc pertinet ad primam quaestionem.
	Quod enim ex nativitate confestim inest alicui, videtur esse naturale.
	Tertium est quod sunt multae species eorum qui subiiciuntur et eorum qui principantur: aliter enim principatur vir feminae, aliter dominus servo, aliter rex regno.
	Et hoc etiam pertinet ad eamdem quaestionem: nam ea quae naturaliter insunt rebus, secundum eorum diversitatem diversificantur.
	Et quartum est quod semper est melior principatus qui est meliorum subiectorum: sicut melior est principatus quo quis principatur homini quam quo quis principatur bestiae: et hoc probat tali ratione.
	Omnis principatus et subiectio ad aliquod opus ordinatur, obedit enim qui subiicitur principanti in aliquo opere.
	Sed opus quod fit a melioribus est melius: ergo et principatus melior.
	Et hoc etiam quartum pertinet ad primam quaestionem: nam quae naturaliter insunt, tanto sunt meliora quanto sunt meliorum.</p>
<p><milestone id="n. 5" unit="section"/><A NAME="79125"/><emph>n. 5</emph></p><p>Deinde cum dicit quaecumque enim ex pluribus etc., ostendit propositum ex ratione.
	Et ponit rationem ad ostendendum quod aliqui sunt naturaliter servi quibus expedit servire.
	Secundo ostendit qui sint tales, ibi, quicumque quidem igitur et cetera.
	Circa primum ponit talem rationem.
	Quaecumque sunt ex pluribus constituta, in his est aliquid principans et aliquid subiectum naturaliter, et hoc expedit.
	Sed hominum multitudo est ex pluribus constituta: ergo naturale est et expediens quod unus principetur et alius subiiciatur.
	Huius autem rationis minor manifesta est ex praemissis: in quibus ostensum est quod homo est naturaliter animal politicum, et ita naturale est quod ex multis hominibus constituatur una multitudo.</p>
<p><milestone id="n. 6" unit="section"/><A NAME="79126"/><emph>n. 6</emph></p><p>Unde, ea praetermissa, probat maiorem: et sic in hac ratione tria facit.
	Primo ponit maiorem.
	Secundo probat eam, ibi, et hoc ex omni natura et cetera.
	Tertio infert conclusionem, ibi, eodem autem modo et cetera.
	Dicit ergo primo, quod quaecumque sunt constituta ex pluribus ita quod ex eis fiat unum commune, sive illa plura sint coniuncta, sicut membra corporis coniunguntur ad constitutionem totius, sive sint divisa sicut ex multis militibus constituitur unus exercitus, in omnibus his invenitur esse principans et subiectum: et hoc est naturale et expediens, ut per singula patebit exempla.</p>
<p><milestone id="n. 7" unit="section"/><A NAME="79127"/><emph>n. 7</emph></p><p>Deinde cum dicit et hoc ex omni natura etc., probat propositum quadrupliciter.
	Primo quidem in rebus inanimatis.
	Secundo in partibus hominis, ibi, animal autem primum constat et cetera.
	Tertio in genere animalium, ibi, iterum in homine et cetera.
	Quarto in differentia sexuum, ibi, adhuc autem masculinum et cetera.
	Dicit ergo primo, quod veritas praemissae propositionis invenitur in rebus animatis: non quasi sit eis proprium, sed ex eo quod est commune toti naturae: quia etiam in his quae non participant vita, est aliquis principatus, puta harmoniae.
	Quod potest intelligi dupliciter.
	Uno modo de harmonia sonorum; quia semper in vocibus quae consonant aliqua vox praedominatur, secundum quam tota harmonia diiudicatur.
	Potest etiam intelligi de harmonia elementorum in corpore mixto, in quo semper unum elementorum est praedominans.
	Sed huiusmodi pertransit, quia sunt extrinseca ab hac consideratione.</p>
<p><milestone id="n. 8" unit="section"/><A NAME="79128"/><emph>n. 8</emph></p><p>Deinde cum dicit animal autem primum etc., ostendit propositum in partibus hominis, et dicit quod prima compositio animalis est ex anima et corpore.
	Quae quidem compositio dicitur prima, non secundum ordinem generationis, sed secundum principalitatem, quia est ex partibus principalissimis: harum autem partium una est naturaliter <hi>principans</hi>, scilicet anima; alia vero <hi>subiecta</hi>, scilicet corpus.
	Posset autem aliquis dicere quod hoc non est naturale, cum non inveniatur in omnibus; et ideo ad hoc excludendum subdit quod ad iudicandum quid sit naturale, oportet considerare ea quae se habent secundum naturam, non autem ea quae sunt corrupta, quia huiusmodi deficiunt a natura.
	Et ideo ad iudicandum quae pars in homine naturaliter principetur, oportet considerare aliquem hominem qui sit bene dispositus et secundum animam et secundum corpus in quo est manifestum quod anima corpori dominatur.
	Sed in hominibus pestilentibus et qui male se habent, multoties corpus principatur animae, quia praeferunt commodum corporis commodo animae; et hoc ideo, quia sunt male dispositi et praeter naturam.</p>
<p><milestone id="n. 9" unit="section"/><A NAME="79129"/><emph>n. 9</emph></p><p>Ostendit autem consequenter quod principatus qui est in partibus animalis, habet quamdam similitudinem exterioris principatus.
	Possumus enim in animali quod est homo, considerare duplicem principatum ad partes eius: scilicet despoticum quo dominus principatur servis, et politicum quo rector civitatis principatur liberis.
	Invenitur enim inter partes hominis quod anima dominatur corpori, sed hoc est despotico principatu in quo servus in nullo potest resistere domino, eo quod servus, id quod est simpliciter est domini, ut supra dictum est; et hoc videmus in membris corporis, scilicet manibus et pedibus, quod statim sine contradictione ad imperium animae applicantur ad opus.
	Invenimus etiam quod intellectus seu ratio dominatur appetitui, sed principatu politico et regali qui est ad liberos, unde possunt in aliquibus contradicere: et similiter appetitus aliquando non sequitur rationem.
	Et huius diversitatis ratio est, quia corpus non potest moveri nisi ab anima, et ideo totaliter subiicitur ei; sed appetitus potest moveri non solum a ratione, sed etiam a sensu; et ideo non totaliter subiicitur rationi.
	In utroque autem regimine manifestum est, quod subiectio est secundum naturam, et expediens.
	Est enim naturale et expediens corpori, quod regatur ab anima: et similiter est naturale et <hi>expediens parti passibili</hi>, idest appetitui qui subiicitur passionibus, ut regatur ab intellectu vel ratione: et utrobique esset nocivum, si id quod debet subiici se haberet ex aequo, vel e contrario ei quod debet principari: corpus enim corrumperetur nisi subiiceretur animae, et appetitus esset inordinatus nisi subiiceretur rationi.</p>
<p><milestone id="n. 10" unit="section"/><A NAME="79130"/><emph>n. 10</emph></p><p>Deinde cum dicit iterum in homine etc., probat idem in genere animalium, dicens quod similiter se habet in homine et aliis animalibus, quod naturale et expediens est ut homo aliis dominetur.
	Videmus enim quod animalia mansueta quibus homo dominatur, digniora sunt secundum naturam silvestribus, inquantum participant aliqualiter regimine rationis; sed et omnibus animalibus (melius est), quod ab homine regantur, quia sic in multis casibus adipiscuntur salutem corporalem quam per se consequi non possent; sicut patet, cum eis copiosa pabula et remedia sanitatis ab hominibus exhibentur.</p>
<p><milestone id="n. 11" unit="section"/><A NAME="79131"/><emph>n. 11</emph></p><p>Deinde cum dicit adhuc autem masculinum etc., probat idem in differentia sexuum: et dicit, quod eodem modo etiam se habet masculinum ad femininum, quod naturaliter masculinum est melius, et femininum deterius; et masculus principans, femina autem subiecta.
	Est autem attendendum, quod prima duo exempla sunt de toto integrali, alia duo de toto universali, quod est genus vel species: et sic patet quod praedicta propositio in utrisque locum habet.</p>
<p><milestone id="n. 12" unit="section"/><A NAME="79132"/><emph>n. 12</emph></p><p>Deinde cum dicit eodem autem modo etc., concludit propositum, scilicet quod eodem modo se habet in hominibus sicut in praemissis: scilicet quod naturale et expediens est quod quidam principentur, et quidam subiiciantur.</p>
<p><milestone id="n. 13" unit="section"/><A NAME="79133"/><emph>n. 13</emph></p><p>Deinde cum dicit quicumque quidem igitur etc., ostendit qui sunt qui naturaliter principantur et subiiciuntur.
	Et primo quales sunt secundum animam.
	Secundo quales secundum corpus, ibi, vult quidem igitur natura et cetera.
	Circa primum duo facit.
	Primo ostendit quales sunt secundum animam qui naturaliter principantur vel subiiciuntur.
	Secundo ponit comparationem inter homines, qui naturaliter sunt servi, et bruta animalia, quae etiam naturaliter serviunt, ibi, et communicant ratione et cetera.
	Dicit ergo primo, quod cum anima naturaliter dominetur corpori, et homo bestiis; quicumque tantum distant ab aliis, sicut anima a corpore, et homo a bestia, propter eminentiam rationis in quibusdam, et defectum in aliis, isti sunt naturaliter domini aliorum, secundum quod etiam Salomon dicit, quod <hi>qui stultus est, serviet sapienti</hi>.
	Disponuntur autem hoc modo, scilicet quod ad eos se habeant aliqui, sicut homo ad bestias vel anima ad corpus, illi quorum opus principale est usus corporis, et quod hoc est optimum quod ab eis haberi potest: sunt enim validi ad exequenda opera corporalia, impotentes autem ad opera rationis: et isti sunt naturaliter servi, quibus melius est quod regantur a sapientibus, si conveniens est quod credatur rationibus supradictis, quia in hoc sortiuntur regimen rationis.
	Et quod isti sint naturaliter servi, patet per hoc quia ille est naturaliter servus, qui habet aptitudinem naturalem ut sit alterius, inquantum scilicet non potest regi propria ratione, per quam homo est dominus sui; sed solum ratione alterius, propter quod naturaliter alterius est quasi servus.</p>
<p><milestone id="n. 14" unit="section"/><A NAME="79134"/><emph>n. 14</emph></p><p>Deinde cum dicit et communicant ratione etc., comparat secundum convenientiam et differentiam hominem naturaliter servum ad animal brutum: et dicit quod ille qui est servus naturaliter, communicat ratione solum quantum ad hoc, quod recipit sensum rationis, sicut edoctus ab alio; sed non quantum ad hoc, quod habeat sensum rationis per seipsum: sed alia animalia serviunt homini non quasi recipientia aliquem sensum rationis ab homine, inquantum scilicet memoria eorum quae sunt bene vel male passa ab homine, timore vel amore incitantur ad serviendum.
	Et sic quantum ad modum serviendi est differentia, inquantum naturaliter servus servit ratione, brutum autem animal passione; sed <hi>opportunitas</hi>, idest utilitas, quae ex utriusque servitio provenit, modicum variatur: ab eadem enim praebetur nobis auxilium, et a servis, et a domesticis animalibus, scilicet ad necessaria corpori.
	Non enim naturaliter servus, cum deficiat ratione, potest auxiliari ad consilium, vel ad aliquod opus rationis: in corporalibus autem pluribus modis potest servire servus quam animal brutum, propter rationem.</p>
<p><milestone id="n. 15" unit="section"/><A NAME="79135"/><emph>n. 15</emph></p><p>Deinde cum dicit vult quidem igitur natura etc., ostendit quales sint servi secundum corpus.
	Et primo proponit quod intendit.
	Secundo probat propositum, ibi, quoniam et hoc manifestum et cetera.
	Dicit ergo primo, quod <hi>natura vult</hi>, idest habet quemdam impetum sive inclinationem ad hoc ut faciat differentiam inter corpora liberorum et servorum, ita scilicet quod corpora servorum sint <hi>fortia</hi> ad exercendum usum necessarium, qui eis competit, scilicet ad fodiendum in agro, et alia similia ministeria exercenda: sed corpora liberorum debent esse <hi>recta</hi>, idest bene disposita secundum naturam, et inutilia ad tales operationes serviles, quod exigit complexio delicata; sed tamen debent esse utilia ad civilem vitam, in qua liberi homines conversantur.
	Iste autem qui habet membra utilia ad civilem vitam, habet dispositionem divisam ad bellicam oportunitatem et pacificam; ut scilicet tempore belli habeat membra apta ad pugnandum, et ad alia militaria opera, tempore vero pacis ad exercendum alia civilia opera.
	Et quamvis natura habeat inclinationem ad praedictam differentiam corporum causandam, tamen quandoque deficit in hoc, sicut etiam in omnibus aliis quae generantur et corrumpuntur, consequitur natura effectum suum ut in pluribus, deficit vero in paucioribus.
	Quando ergo in hoc natura deficit, accidit multoties contrarium ei quod dictum est, ut scilicet illi qui habent animas liberorum, habeant corpora servorum, vel e converso.</p>
<p><milestone id="n. 16" unit="section"/><A NAME="79136"/><emph>n. 16</emph></p><p>Est autem considerandum, quod philosophus hic inducit concludens ex praemissis, in quibus agebat de dispositione animae; quia cum corpus sit naturaliter propter animam, natura intendit formare tale corpus quale sit conveniens animae; et ideo intendit his qui habent animas liberorum dare corpora liberorum, et similiter de servis.
	Et hoc quidem quantum ad interiores dispositiones semper consonat: non enim potest esse quod aliquis habeat animam bene dispositam, si organa imaginationis et aliarum virium sensitivarum sint male disposita: sed in figura, et quantitate exteriori et aliis dispositionibus exterioribus, potest inveniri dissonantia, ut hic dicitur.</p>
<p><milestone id="n. 17" unit="section"/><A NAME="79137"/><emph>n. 17</emph></p><p>Deinde cum dicit quoniam et hoc manifestum etc., probat quod dixerat.
	Et primo quantum ad corpus.
	Secundo quantum ad animam, ibi, si autem in corpore et cetera.
	Dicit ergo primo, quod naturam inclinari ad hoc, quod faciat diversa corpora servorum et liberorum, ex hoc est manifestum: quia si inter aliquos inveniatur tanta differentia solummodo ex parte corporis, ut videatur tantum alios excellere, ac si essent quaedam imagines deorum; sicut solemus communiter dicere, quando videmus aliquos elegantis formae, quod videntur esse sicut Angeli: tunc omnes dicerent, quod illi qui deficiunt a tanta elegantia formae corporalis, sunt digni ut serviant eis qui superexcellunt, secundum illud <hi>species Priami digna est imperio</hi>.
	Et cum hoc sit manifestum in maxima differentia, idem etiam est sentiendum quantum ad intentionem naturae, si non fuerit tanta differentia.</p>
<p><milestone id="n. 18" unit="section"/><A NAME="79138"/><emph>n. 18</emph></p><p>Deinde cum dicit <hi>si autem in corpore</hi> etc., probat idem ex parte animae: et dicit, quod si hoc est verum ex parte corporis, quod illi qui deficiunt sunt digni servire excellentibus, multo iustius est hoc determinari ex parte animae, quanto anima nobilior est corpore.
	Sed tamen excellentia pulchritudinis animae, non ita de facili potest cognosci, sicut pulchritudo corporis: et ideo magis vulgariter iudicatur, quod aliqui sint digni ad dominandum ex parte corporis quam ex parte animae.</p>
<p><milestone id="n. 19" unit="section"/><A NAME="79139"/><emph>n. 19</emph></p><p>Ultimo autem concludit epilogando duas conclusiones intentas in hoc capitulo: scilicet quod quidam sunt naturaliter servi, et quidam naturaliter liberi: et quod his qui sunt naturaliter servi expedit servire, et iustum est quod serviant.</p>
</div2>
<div2 n="4"><head>Lectio 4</head>
<p><milestone id="n. 1" unit="section"/><A NAME="79140"/><emph>n. 1</emph></p><p>Quod autem et qui contraria dicunt et cetera.
	Postquam philosophus ostendit, quod aliqui naturaliter sunt servi quibus expedit servire et iustum est, hic ostendit, quod etiam contraria opinio est secundum (modum) aliquem vera.
	Et circa hoc duo facit.
	Primo ponit modum servitutis, secundum quem negatur a quibusdam servitus esse naturalis et iusta.
	Secundo super hoc dubitationem movet et solvit, ibi, hoc itaque iustum et cetera.
	Dicit ergo primo, quod non difficile est videre, quod illi qui dicunt contrarium his quae determinata sunt, asserendo scilicet nullam servitutem esse naturalem et iustam, secundum modum aliquem recte dicunt.
	Dupliciter enim dicitur servire et servus.
	Unus quidem modus est secundum aptitudinem naturalem, ut supra dictum est.
	Sed etiam est aliquis servus vel serviens secundum legem inter homines positam.
	Est enim quaedam promulgatio legis ut illi qui sunt victi in bello, dicantur esse servi eorum, qui contra eos praevaluerunt: et hoc iure quasi omnes gentes utuntur, unde et ius gentium nominatur.</p>
<p><milestone id="n. 2" unit="section"/><A NAME="79141"/><emph>n. 2</emph></p><p>Deinde cum dicit hoc itaque iustum etc., movet dubitationem de ista servitute legali.
	Et circa hoc tria facit.
	Primo ponit diversas opiniones.
	Secundo assignat rationes diversitatis, ibi, causa autem huius dubitationis et cetera.
	Tertio solvit dubitationem, ibi, totaliter autem attendentes et cetera.
	Dicit ergo primo, quod multi qui intromiserunt se de legibus scribendis, scripserunt quod iustum praedictae legis est de numero iniquorum.
	Et introducit quemdam qui vocabatur rethora, cui durum videbatur, si ille qui est passus violentiam sit servus et subiectus ei qui potuit violentiam inferre, et non est melior, nisi quia est potentior.
	Unde quibusdam sic videtur, quod scilicet sit iniquum: aliis autem videtur alio modo: et ista diversitas non solum est inter populares, sed etiam inter sapientes.</p>
<p><milestone id="n. 3" unit="section"/><A NAME="79142"/><emph>n. 3</emph></p><p>Deinde cum dicit causa autem huius etc., assignat causam praedictae diversitatis.
	Et primo proponit quiddam quod est manifestum.
	Secundo de quo sit dubitatio, ibi, sed de iusto solum et cetera.
	Dicit ergo primo, quod causa praemissae dubitationis, unde variantur verba sapientum, est ex hoc quod virtus quae est per aliquem modum, idest sive per sapientiam, sive per constantiam, sive per fortitudinem corporalem, sive quocumque alio modo, si sortiatur successum, id est nisi contrarium eveniat per infortunium, potest maxime compati secum quod violentiam inferat: et sic manifestum est quod ille qui superat semper est in excessu alicuius boni, nisi per infortunium aliter accidat: et ex hoc videtur quod violentia nunquam fit sine qualicumque virtute eius qui violentiam infert: et hoc est per se manifestum.</p>
<p><milestone id="n. 4" unit="section"/><A NAME="79143"/><emph>n. 4</emph></p><p>Deinde cum dicit sed de iusto solum etc., ostendit quid remaneat sub dubitatione: et dicit quod de hoc solum remanet dubitatio, utrum sit iustum quod propter excellentiam qualiscumque virtutis aliqui debeant principari qui superant.
	Et ideo circa hoc sunt diversae opiniones.
	Quidam enim dicunt quod hoc iustum praedictae legis est per benevolentiam, id est in favorem victorum introductum, ut per hoc homines ad fortiter pugnandum incitarentur.
	Quibusdam autem videtur quod hoc ipsum (habet) quamdam rationem iustitiae quod ille qui apparet melior, in hoc quod vincit principetur, secundum quod Salomon dicit in Prov.: <hi>manus fortium dominabitur; quae autem remissa est, tributis serviet</hi>.
	Et hoc quidem ideo dicunt, quia si huiusmodi rationes operationum removeantur de medio in primo aspectu apparet quod illae rationes quae dicunt quod non oportet principari et dominari illum qui est melior secundum virtutem quae victorum extitit, non habent aliquid quod sit efficax ad movendum rationem, neque etiam habent aliquam probabilitatem, secundum ea quae communiter hominibus videntur.</p>
<p><milestone id="n. 5" unit="section"/><A NAME="79144"/><emph>n. 5</emph></p><p>Deinde cum dicit totaliter (autem) attendentes etc., solvit praedictam dubitationem.
	Et primo ostendit quo modo sit iustum servire.
	Et secundo quomodo sit expediens, ibi, quod quidem igitur habet et cetera.
	Circa primum duo facit.
	Primo ponit solutionem.
	Secundo manifestat eam, ibi, principium enim contingit et cetera.
	Dicit ergo primo, quod ut totaliter et complete veritatem huius dubitationis determinemus, dicendum est quod quidam attendentes ad quoddam iustum, idest ad iustum secundum quid quale potest esse in rebus humanis, quod quidem iustum lex tradit, ponunt servitutem quae ex bello provenit esse iustum: non autem dicunt quod omnino, id est simpliciter, sit iusta.
	Approbat igitur secundam opinionem, sed exponit eam, ostendens quod non loquebatur de iusto simpliciter, sed de iusto secundum quid, quale est iustum legis humanae.
	Dicitur enim iustum simpliciter quod est iustum secundum suam naturam: iustum autem secundum quid quod refertur ad commoditatem humanam, quam lex intendit, quia propter utilitatem hominum omnes leges positae sunt.
	Quia igitur hoc non est iustum secundum naturam quod quicumque ab hostibus vincuntur sint servi, cum plerumque contingat sapientes ab insipientibus superari, dicit hoc non esse simpliciter iustum; est tamen ad commodum humanae vitae.
	Est enim hoc utile et illis qui vincuntur, quia propter hoc a victoribus conservantur, ut saltem subiecti vivant, unde et servi a servando dicuntur; et etiam illis qui vincunt, quia per hoc homines incitantur ad fortius pugnandum: et quod sint aliqui fortes pugnatores expedit conversationi humanae ad prohibendum multorum malitias.</p>
<p><milestone id="n. 6" unit="section"/><A NAME="79145"/><emph>n. 6</emph></p><p>Si autem potuisset lex humana determinare efficaciter qui essent meliores mente, illos procul dubio, sequens naturam, dominos ordinasset.
	Sed quia hoc fieri non poterat, accepit lex aliud signum praeeminentiae, scilicet ipsam victoriam quae provenit ex aliqua excellentia virtutis; et ideo statuit victores esse dominos eorum qui vincuntur.
	Et ideo hoc iustum dicitur esse secundum quid, ut possibile fuit legem poni; non tamen est iustum simpliciter.
	Et tamen servandum est etiam homini virtuoso secundum mentem: quia cum bonum commune sit melius quam bonum proprium unius, non est infringendum quod convenit bono publico, quamvis non conveniat alicui privatae personae.</p>
<p><milestone id="n. 7" unit="section"/><A NAME="79146"/><emph>n. 7</emph></p><p>Deinde cum dicit principium enim etc., manifestat solutionem praemissam.
	Et primo per rationes.
	Secundo per ea quae communiter dicuntur, ibi, propter quod ipsos non volunt et cetera.
	Circa primum ponit duas rationes.
	Illud quod provenit ex principio iniusto, non est simpliciter iustum: sed principium bellorum contingit esse iniustum, puta cum aliquis non habet iustam causam assumendi bellum: ergo servitus quae sequitur ex tali bello non est simpliciter iusta.
	Secundam rationem ponit ibi, et indignum servire etc.: quae talis est.
	Contingit per bellum aliquem superari cui indignum est servire.
	Sed nullus potest dicere quod ille quem indignum est servire, iuste sit servus: ergo non potest dici quod servitus quae est ex bello simpliciter sit iusta.
	Minorem autem probat: quia si aliquis diceret iuste servum esse eum quem indignum est servire, accideret quandoque eos qui sunt de nobilissimo genere esse servos si caperentur in bello: et si contingeret eos vendi, sequeretur ulterius quod filii eorum essent servi ex servis nati; quod videtur esse inconveniens.</p>
<p><milestone id="n. 8" unit="section"/><A NAME="79147"/><emph>n. 8</emph></p><p>Deinde cum dicit propter quod ipsos etc., probat propositum per ea quae communiter dicuntur.
	Et primo per ea quae communiter dicuntur de servitute.
	Secundo per ea quae communiter dicuntur de libertate, ibi, eodem autem modo et cetera.
	Circa primum duo facit.
	Primo proponit dictum commune.
	Secundo ostendit qualiter intelligatur, ibi, et quidem cum hoc dicunt et cetera.
	Dicit ergo primo, quod propter praedictum inconveniens vitandum non volunt homines dicere quod nobiles homines quando capiuntur in bello fiant servi; sed solum barbari cum capiuntur fiunt servi.</p>
<p><milestone id="n. 9" unit="section"/><A NAME="79148"/><emph>n. 9</emph></p><p>Deinde cum dicit et quidem etc., ostendit quomodo intelligatur: et dicit quod illi qui hoc dicunt videntur dicere solum de naturali servitute quae est in barbaris propter defectum mentis, non autem est in nobilibus viris captis in bello: quia, sicut supra dictum est, necesse est, ab ipso principio nativitatis esse quosdam naturaliter servos et quosdam non.</p>
<p><milestone id="n. 10" unit="section"/><A NAME="79149"/><emph>n. 10</emph></p><p>Deinde cum dicit eodem autem modo etc., ponit ea quae dicunt homines de libertate.
	Et primo ponit dictum.
	Secundo ostendit quomodo sit intelligendum, ibi, cum autem hoc dicant et cetera.
	Dicit ergo primo, quod secundum eumdem modum loquuntur homines de ingenuitate, idest de libertate: nam ingenuus est, qui neque est servus, neque libertus.
	Dicunt enim quod homines nobiles sunt ingenui non solum cum sunt <hi>apud seipsos</hi>, idest cum sunt in propria domo et potestate, sed etiam ubique terrarum: sed barbari qui sunt naturaliter servi, propter defectum rationis, solum domi sunt liberi propter defectum dominantium: ac si aliqui sint simpliciter liberi vel ingenui, scilicet qui sunt bene dispositi secundum mentem, alii autem secundum quid, sicut barbari.
	Et inducit ad confirmationem praemissorum verba Theodecti poetae qui in sua elegia, idest tractatu de miseria, dixit: quis dignum reputabit quod addicatur servituti ille qui ex utraque parte, scilicet patris et matris, processit ex nobilissima et divina progenie, secundum errorem gentilium, qui magnos principes deos vocabant.</p>
<p><milestone id="n. 11" unit="section"/><A NAME="79150"/><emph>n. 11</emph></p><p>Deinde cum dicit cum autem hoc dicant etc., ostendit qualiter id quod dictum est, sit intelligendum.
	Et dicit quod illi qui hoc dicunt, nihil aliud dicere videntur quam quod libertas et servitus, nobilitas et ignobilitas determinantur virtute mentis: ita quod illi qui sunt virtuosi secundum mentem sint liberi et nobiles, qui autem sunt vitiosi sunt servi et ignobiles, secundum quod dominus dicit in libro regum <hi>qui contemnunt me erunt ignobiles</hi>.
	Et hoc ideo, quia homines reputant dignum, quod sicut ex homine generatur homo et ex bestiis bestia, ita ex bonis viris generatur bonus vir.
	Et inde processit honor nobilitatis, dum filii bonorum honorati sunt tamquam similes patribus in bonitate.</p>
<p><milestone id="n. 12" unit="section"/><A NAME="79151"/><emph>n. 12</emph></p><p>Et verum est quod natura habet inclinationem ad hoc faciendum: provenit enim ex bona corporis complexione et natura quod aliqui inclinantur magis vel minus ad opera virtutum vel vitiorum, sicut aliqui naturaliter sunt iracundi et aliqui mansueti: et haec quidem, scilicet natura corporalis, a patre derivatur ad posteros, ut in pluribus, sicut et aliae dispositiones corporales, puta pulchritudo, fortitudo et alia huiusmodi: sed propter aliquod impedimentum, quandoque deficit.
	Et ideo ex bonis parentibus nascuntur multoties boni filii; sed propter aliquod impedimentum non potest natura semper hoc facere: et ideo quandoque ex parentibus bene dispositis ad virtutem oriuntur filii male dispositi, sicut ex parentibus pulchris turpes filii, et ex magnis parvi.</p>
<p><milestone id="n. 13" unit="section"/><A NAME="79152"/><emph>n. 13</emph></p><p>Contingit etiam quod filii diversificantur a parentibus in bonitate vel malitia non solum propter dispositionem naturalem corporis, sed etiam propter rationem quae non ex necessitate sequitur naturalem inclinationem: unde contingit quod homines qui sunt similes parentibus in dispositione naturali, propter aliam instructionem et consuetudinem sunt etiam in moribus dissimiles.
	Si igitur bonorum parentum filii sint boni, erunt nobiles et secundum opinionem et secundum veritatem: si autem sint mali, erunt nobiles secundum opinionem, ignobiles autem secundum rei veritatem: e contrario autem est de filiis malorum.</p>
<p><milestone id="n. 14" unit="section"/><A NAME="79153"/><emph>n. 14</emph></p><p>Deinde cum dicit quod quidem igitur etc., ostendit quomodo servire aliquibus sit expediens vel non: concludens epilogando ex praemissis quod dubitatio, quae supra mota est, habet quamdam rationem: ita quod quaedam libertatis et servitutis distinctio non est secundum naturam, sed secundum legem: sed in quibusdam distinguitur per naturam: et in talibus expedit huic quod serviat et illi quod dominetur, et hoc etiam iustum est.
	Et hoc probat: quia opportunum est quod unusquisque subiiciatur vel principetur secundum quod habet aptitudinem naturalem: unde et his qui habent aptitudinem naturalem ad hoc, expedit quod dominentur servis: sed si male dominentur et contra aptitudinem naturalem, inutile est ambobus.
	Quod probat per hoc, quia videmus quod idem expedit parti et toti: scilicet, ut pars contineatur in toto: et similiter corpori et animae, ut scilicet corpus regatur ab anima.
	Quod autem servus comparetur ad dominum sicut corpus ad animam, supra dictum est; sed etiam comparatur ad ipsum sicut quaedam pars eius, ac si esset quoddam organum animatum quod esset quaedam pars corporis separata: hoc enim distinguit servum a parte, ut supra dictum est.
	Et ideo patet ex praemissis, quod servo et domino qui sunt digni esse tales secundum naturam expedit adinvicem quod unus sit dominus et alius sit servus; et ideo potest esse amicitia inter eos, quia communicatio duorum in eo quod expedit utrique est ratio amicitiae.
	Sed illi qui non sic se habent adinvicem secundum naturam, sed solum secundum legem et violentiam, contrario modo se habent, quia non habent amicitiam adinvicem, nec expedit eis quod unus sit dominus et alius servus.</p>
</div2>
<div2 n="5"><head>Lectio 5</head>
<p><milestone id="n. 1" unit="section"/><A NAME="79154"/><emph>n. 1</emph></p><p>Manifestum autem et ex hiis et cetera.
	Postquam philosophus inquisivit de veritate opinionis ponentis servitutem non esse naturalem, hic accedit ad inquirendum de alia opinione ponente, quod despotia et est eadem politicae, et quod est scientia quaedam.
	Et primo excludit primum modum.
	Secundo secundum, ibi, despotes quidem igitur et cetera.
	Circa primum duo facit.
	Primo ostendit quod despotia, idest dominativa, non est idem quod politica.
	Secundo, quod oeconomica non est idem quod politica, ibi, et oeconomica quidem et cetera.
	Dicit ergo primo, quod ex praedictis potest esse manifestum, falsam esse opinionem quorumdam qui dicebant, quod <hi>despotia</hi>, idest dominativa, et politica et quilibet principatus sunt unum ad invicem: politica enim est principatus eorum qui sunt liberi secundum naturam, despotia autem est principatus servorum.
	Dictum est autem supra, quod secundum diversitatem subiectorum et principantium est diversitas principativa, ita quod meliorum subiectorum est melior principatus.
	Non est ergo idem principatus, despotia et politica, sed politica est praeeminentior.</p>
<p><milestone id="n. 2" unit="section"/><A NAME="79155"/><emph>n. 2</emph></p><p>Deinde cum dicit et oeconomica quidem etc., ostendit differentiam politicae ad oeconomicam, sub qua despotia continetur, cum despotia sit principatus servorum, oeconomica vero omnium qui habitant in domo, quorum quidam sunt servi et quidam liberi.
	Differt ergo oeconomica a politica in hoc, quod oeconomica est quaedam <hi>monarchia</hi>, idest principatus unius; omnis enim domus regitur ab uno qui est paterfamilias: sed politica est principatus liberorum et aequalium: unde commutantur personae principantes et subiectae propter aequalitatem, et constituuntur etiam plures principatus vel in uno, vel in diversis officiis.
	Videtur autem haec differentia non esse conveniens.
	Primo quidem, quia non omnis oeconomica videtur esse monarchia, sed solum cum pater domum regit; cum vero vir et uxor dominentur, est aristocratia; cum vero fratres in domo, est thimocratia vel politica, ut dicitur in octavo Ethicorum.
	Secundo etiam quia monarchia est una politiarum, ut in tertio dicetur.
	Dicendum autem ad primum, quod philosophus loquitur hic de domus principatu secundum optimum suum statum qui perseverare potest: quod autem fratres principentur in domo, hoc non est ad semper, sed quousque haereditatem dividant, et unusquisque domum suam regat.
	Principatus autem uxoris in domo non est simpliciter, sed secundum quid, cum et ipsa sit subiecta viro; et si aliter accidat, est inordinatio et corruptio domus.
	Ad secundum dicendum, quod hic loquitur de principatu politicae, secundum quod politicum distinguitur a regali, ut supra habitum est.</p>
<p><milestone id="n. 3" unit="section"/><A NAME="79156"/><emph>n. 3</emph></p><p>Deinde cum dicit despotes quidem igitur etc., improbat praedictam opinionem quantum ad hoc, quod ponebat despotiam esse scientiam.
	Et primo ostendit, quod non est scientia.
	Secundo, quod habet quamdam scientiam adiunctam, ibi, scientia autem utique erit.
	Dicit ergo primo, quod despotes non dicitur secundum scientiam, quia scilicet sciat dominari, sed ex eo quod est sic dispositus secundum naturam vel legem quod dominetur; et similiter dicendum est de servo et libero.
	Sed despotia est qua aliquis denominatur despotes: ergo despotia non est scientia.</p>
<p><milestone id="n. 4" unit="section"/><A NAME="79157"/><emph>n. 4</emph></p><p>Deinde cum dicit scientia autem etc., ostendit quod despotia habet scientiam adiunctam.
	Et circa hoc duo facit.
	Primo proponit quod intendit, dicens, quod est quaedam scientia despotica, idest dominativa, et quaedam servilis.
	Secundo ibi, servilis quidem etc., manifestat de utraque.
	Et primo de servili.
	Secundo de despotica, ibi, despotica autem et cetera.
	Dicit ergo primo, quod servilis scientia est qualem quidam in civitate Syracusanorum docuit, qui accepto pretio <hi>docuit pueros quaedam ancillaria ministeria</hi>, idest docuit eos facere quaedam ministeria, quae ancillae facere consueverunt vel alii servi.
	Et haec scientia ad plus se extendit, ad praeparanda pulmenta, et alia huiusmodi ministeria facienda.
	Quorum tamen ministeriorum differentia attendatur secundum duo: scilicet secundum dignitatem et necessitatem: quaedam enim sunt honorabiliora, tamen minus necessaria, sicut ministerium de delicatis cibariis praeparandis: quaedam autem sunt ministeria magis necessaria, sed minus honorabilia, sicut ministerium de pane faciendo.
	Unde et proverbium inolevit, quod non omnes servi sunt aequales, sed servus praefertur servo, sicut dominus domino.
	Quia igitur talia ministeria sunt servorum, manifestum est quod omnes tales scientiae sunt serviles: unde ad harum differentiam dicuntur aliquae artes liberales, quae deputantur ad actus liberorum.</p>
<p><milestone id="n. 5" unit="section"/><A NAME="79158"/><emph>n. 5</emph></p><p>Deinde cum dicit despotica autem etc., manifestat quae sit despotica scientia.
	Et circa hoc tria facit.
	Primo manifestat propositum.
	Secundo ostendit conditionem despoticae scientiae, ibi, est autem haec scientia et cetera.
	Tertio agit de quadam scientia affini, ibi, acquisitiva autem et cetera.
	Dicit ergo primo, quod despotica scientia dicitur per quam aliquis scit bene uti servis, non autem illa per quam aliquis acquirit servos.
	Et hoc probat per hoc, quod aliquis dicitur <hi>despotes</hi>, idest dominus, <hi>non in possidendo</hi>, idest in acquirendo servos, sed magis in hoc quod utitur ipsis.</p>
<p><milestone id="n. 6" unit="section"/><A NAME="79159"/><emph>n. 6</emph></p><p>Deinde cum dicit est autem haec scientia etc., ostendit conditionem huius scientiae; et dicit, quod haec scientia non est magnae aestimationis aut venerationis.
	Et hoc probat primo per rationem: quia scilicet dominativa scientia in hoc consistit, ut homo sciat uti servis praecipiendo eis: et hoc non est magnum: eadem enim sunt quae scire oportet servum ad faciendum, et dominum ad praecipiendum: unde patet quod non est magni momenti talis scientia.
	Secundo manifestat idem per consuetudinem humanam: quia enim haec scientia non reputatur alicuius momenti, ideo quicumque possunt se expedire <hi>ut non patiantur hoc malum</hi>, idest ut non impediantur circa curam servorum, ipsi expediunt se et vacant vel vitae politicae vel vitae civili, vel vitae philosophicae; curam autem servorum committunt alicui procuratori.</p>
<p><milestone id="n. 7" unit="section"/><A NAME="79160"/><emph>n. 7</emph></p><p>Deinde cum dicit acquisitiva autem etc., quia dixerat, quod despotica scientia non consistit in acquirendo servos, subdit quod quaedam alia scientia est acquisitiva servorum, quae differt et a servili et a despotica: et haec est multiplex.
	Exemplificat autem de duabus: per quarum unam acquirit homo homines in servos, et haec est scientia peragendi iusta bella, in quibus qui capiuntur iure servi efficiuntur (si autem bellum esset iniustum, non esset iusta acquisitio servorum, unde non esset secundum scientiam); alia autem scientia est, per quam homo acquirit bestias in servos, et ista est scientia venandi.</p>
<p><milestone id="n. 8" unit="section"/><A NAME="79161"/><emph>n. 8</emph></p><p>Ultimo autem epilogando concludit, quod de domino et servo intantum determinatum sit.</p>
</div2>
<div2 n="6"><head>Lectio 6</head>
<p><milestone id="n. 1" unit="section"/><A NAME="79162"/><emph>n. 1</emph></p><p>Totaliter autem de omni possessione et cetera.
	Postquam philosophus determinavit de domino et servo, qui est possessio quaedam, hic determinat communiter de omni possessione.
	Et dividitur in partes duas.
	In prima determinat de ea quantum ad scientiam.
	In secunda quantum ad usum, ibi, quoniam autem quae ad scientiam et cetera.
	Circa primum duo facit.
	Primo dicit de quo est intentio.
	Secundo movet dubitationes, ibi, primum quidem igitur et cetera.
	Dicit ergo primo, quod quia dictum est de servo, quod servus est quaedam possessio, oportet considerare eo modo, quo tractavimus de servo, universaliter de omni possessione, et de arte quae est de pecuniis.</p>
<p><milestone id="n. 2" unit="section"/><A NAME="79163"/><emph>n. 2</emph></p><p>Deinde cum dicit primum quidem igitur etc., movet quasdam dubitationes.
	Primo movet eas.
	Secundo incipit eas solvere, ibi, quod quidem igitur et cetera.
	Prima autem dubitatio dividitur in duas; quarum prima est, utrum ars <hi>pecuniativa</hi>, idest acquirendi pecunias, sit omnino eadem oeconomiae, vel sit potius pars quaedam ipsius; aut non sit eadem, neque pars, sed potius subministrativa.
	Manifestum est enim, quod pecuniativa aliquo modo ad oeconomicam pertinet: unde oportet quod aliquo istorum modorum se habeat ad eam.
	Non autem idem est, quod aliqua ars sit pars alterius, et quod sit subministrativa ei; nam ars dicitur esse pars alterius artis, quae considerat partem eius, quod considerat alia ars; sicut ars quae facit cultellum, est ars fabrilis, quia cultellus est quaedam species operum ex ferro factorum.
	Ars autem subministrativa dicitur, quae facit aliquid in ministerium alterius artis, sicut ars quae fodit ferrum, subministrat arti fabrili.
	Et quia pecunia est in ministerium domus, ideo magis videtur esse subministrativa quam pars.</p>
<p><milestone id="n. 3" unit="section"/><A NAME="79164"/><emph>n. 3</emph></p><p>Et ideo movet secundam dubitationem.
	Invenitur enim, quod una ars ministrat alii dupliciter.
	Uno modo praeparando ei organum quo operatur; sicut ars quae facit pectinem cum quo texitur, ministrat arti textili proprium instrumentum.
	Alio modo, quia exhibet ei materiam qua operatur; sicut ars quae praeparat aes deservit arti quae facit statuam ex aere, et illa quae praeparat lanam deservit textori.
	Est ergo dubitatio, utrum ars acquirendi pecuniam deserviat oeconomicae, sicut praeparans materiam, vel sicut praeparans instrumentum.</p>
<p><milestone id="n. 4" unit="section"/><A NAME="79165"/><emph>n. 4</emph></p><p>Deinde cum dicit quod quidem igitur etc., incipit solvere praedictas dubitationes.
	Et primo ostendit, quod pecuniativa non est eadem oeconomicae.
	Secundo inquirit, utrum sit pars eius, aut subministrativa vel potius sit aliquid extraneum ab ea, ibi, utrum autem pars ipsius est et cetera.
	Primo ergo solvit primam dubitationem, ostendens quod pecuniativa non sit omnino eadem oeconomicae: quia ad pecuniativam pertinet acquirere pecunias, ad oeconomicam autem pertinet uti eis.
	Nulla enim alia ars est, ad quam pertineat uti his quae sunt utilia domui, nisi oeconomicae.
	Manifestum est autem etiam in aliis, quod ars quae utitur est alia ab ea quae facit vel acquirit; sicut ars gubernatoria est alia a navifactiva; ergo oeconomica est alia a pecuniativa.
	Ex quo etiam manifestum est, quod pecuniativa magis est ministrativa quam pars: semper enim ars factiva deservit arti utenti, sicut quae facit fraenum militari.
	Ex quo etiam manifestum fit, quod pecuniativa magis subministrat per modum praeparantis instrumenta, quam per modum praeparantis materiam.
	Pecunia enim et omnes divitiae sunt quaedam instrumenta oeconomicae, ut infra dicetur.</p>
<p><milestone id="n. 5" unit="section"/><A NAME="79166"/><emph>n. 5</emph></p><p>Deinde cum dicit utrum autem pars (ipsius) est etc., inquirit, utrum pecuniativa sit pars oeconomicae vel aliquid extraneum ab ipsa; et dividitur in partes duas.
	In prima movet dubitationem.
	In secunda prosequitur eam, ibi, si enim est pecuniativae et cetera.
	Dicit ergo primo, quod cum pecuniativa non sit eadem oeconomicae, quae universaliter utitur divitiis et possessionibus, dubitari potest, utrum pecuniativa sit quaedam pars ipsius oeconomicae, aut sit altera species ab oeconomica.</p>
<p><milestone id="n. 6" unit="section"/><A NAME="79167"/><emph>n. 6</emph></p><p>Deinde cum dicit si enim est pecuniativae etc., prosequitur praedictam dubitationem.
	Et primo ostendit differentiam pecuniativae ad aliam possessivam.
	Secundo determinat propositam quaestionem, ibi, palam autem et quod dubitabant et cetera.
	Circa primum tria facit.
	Primo movet dubitationem de differentia pecuniativae ad alias possessivas.
	Secundo determinat de alia possessiva, ibi, insuper species multae ciborum et cetera.
	Tertio determinat de pecuniativa, ibi, <hi>est autem genus aliud</hi> et cetera.
	Dicit ergo primo, quod cum ad pecuniativam pertineat considerare, unde pecuniae acquirantur; multa autem alia possidentur praeter pecuniam, sicut terrae nascentia et alia huiusmodi: quaestio est de agricultura per quam aliquae divitiae acquiruntur, utrum sit quaedam pars pecuniativae, vel aliud genus artis: et quia agricultura ordinatur ad acquirendum cibum, eadem quaestio potest moveri de arte quae ordinatur ad acquirendum universaliter cibum.</p>
<p><milestone id="n. 7" unit="section"/><A NAME="79168"/><emph>n. 7</emph></p><p>Deinde cum dicit insuper species multae etc., solvit propositam quaestionem.
	Et primo dividit acquisitionem ciborum in multas partes.
	Secundo ostendit qualis sit, ibi, talis quidem igitur acquisitio et cetera.
	Circa primum duo facit.
	Primo ostendit diversitatem ciborum in animalibus.
	Secundo in hominibus, ibi, similiter autem et hominum et cetera.
	Dicit ergo primo, quod multae sunt ciborum species; et ex hoc diversificantur modi vivendi tam in animalibus quam in hominibus: cum enim non sit possibile vivere sine cibo, necesse est quod secundum differentiam ciborum differat modus vivendi in animalibus: videmus enim quod quaedam bestiae vivunt congregata in multitudine et quaedam vivunt dispersa et separata secundum quod expedit ad cibum ipsorum; quaedam enim ipsorum sunt animalifaga, id est comedentia animalia, fagi enim in Graeco idem est quod comedere; quaedam vero comedunt fructus, quaedam vero comedunt indifferenter omnia.
	Unde natura distinxit vitas eorum, secundum cibos quos eligunt naturaliter, et secundum quod vivunt in desidia vel in pugna: nam ea quae comedunt animalia alia oportet esse pugnativa et quod dispersa vivant, aliter enim non possent cibum invenire; sed animalia quae comedunt cibum, qui de facili potest inveniri, vivunt simul.
	Et quia in quolibet dictorum generum diversa sunt delectabilia diversis animalibus; non enim omnia animalia comedentia carnes delectantur in eisdem carnibus, et similiter nec omnia animalia comedentia fructus delectantur in eisdem fructibus: inde contingit quod etiam animalium quae comedunt carnes, sunt diversi modi vivendi, et similiter eorum quae comedunt fructus.</p>
<p><milestone id="n. 8" unit="section"/><A NAME="79169"/><emph>n. 8</emph></p><p>Deinde cum dicit similiter autem et hominum etc., ostendit diversitatem ciborum in hominibus: et dicit quod etiam secundum diversitatem ciborum in multis differunt vitae hominum.
	Tripliciter enim acquirunt aliqui nutrimentum.
	Quidam enim acquirunt cibum, neque laborant neque depraedant; et isti sunt otiosissimi: scilicet pastores: quia cibus qui fit a domesticis animalibus, puta ab ovibus, absque labore fit hominibus viventibus in otio; sed hunc solum laborem habent quod cum fuerit necessarium pecoribus propter pascua transire de loco ad locum, tunc et ipsi coguntur sequi tamquam si colerent quemdam agrum qui viveret et moveretur.
	Alii vero sumunt nutrimentum ex praeda, vel quam acquirunt ab hominibus, sicut latrones, vel quam acquirunt ex aquis stagnorum, paludum, fluviorum et in aliis, sicut piscatores; vel ex agris et silvis, sicut venatores avium et bestiarum.
	Tertium genus vivendi est quod pluribus hominum convenit quod vivunt ex his quae nascuntur in terra et ex domesticis fructibus: et isti habent cibum elaboratum.
	Hae igitur sunt plurimum vitae hominum: praeter eos enim qui habent cibum elaboratum et qui vivunt de negotiatione, de qua infra agetur, sunt quatuor vitae simplices: scilicet pascualis, furativa, piscativa et venativa, ut ex dictis patet: sed cum vita hominum sit deficientissima eo quod multis indiget, quidam ad hoc quod per se sibi sufficiant, in omnibus miscent praedictas vitas; et ita delectabiliter vivunt supplentes sibi ex una quod deest sibi ex altera: sicut quidam exercent simul vitam pascualem et furativam, quidam simul agricultivam et venativam, et similiter alias vitas secundum quod unicuique est opportunum.</p>
<p><milestone id="n. 9" unit="section"/><A NAME="79170"/><emph>n. 9</emph></p><p>Deinde cum dicit talis quidem igitur etc., ostendit qualis sit praedicta possessiva quae est acquisitiva cibi.
	Et primo ostendit quod est naturalis.
	Secundo quod est pars oeconomicae, ibi, una quidem igitur species et cetera.
	Tertio quod non est infinita, ibi, et videntur verae divitiae et cetera.
	Circa primum ponit talem rationem.
	Sicut natura providet animalibus statim in prima eorum generatione, ita et postquam eorum generatio fuerit perfecta.
	Providet autem eis de nutrimento in prima eorum generatione: et hoc patet in diversis animalibus: sunt enim quaedam animalia non generantia animal perfectum, sed faciunt ova, sicut aves vel vermes quosdam loco ovorum, sicut patet in formicis et in apibus et in aliis huiusmodi: et huiusmodi animalia coekpariunt, id est simul pariunt cum propriis foetibus tantum de nutrimento quantum sufficere possit, quousque animal generatum perveniat ad perfectum: sicut patet in ovo, cuius rubeum cedit in nutrimentum pulli qui generatur ex albo ovi, et hoc quamdiu pullus est intra testam; simile est in vermibus.
	Quaedam autem animalia sunt quae generant animal perfectum, sicut equus et alia huiusmodi; et in talibus animalia quae pariunt habent usque ad aliquod tempus cibum in seipsis ab nutrimentum genitorum, qui quidem cibus vocatur lac.
	Et sic patet quod in prima generatione natura providet animalibus de cibo.
	Unde manifestum est quod postquam iam animalia sunt perfecta, natura providet eis de cibo: ita quod plantae sunt propter alia animalia, ut ex eis nutriantur; alia vero animalia sunt propter homines: domestica quidem et propter cibum et propter alias utilitates: sylvestria vero, etsi non omnia, tamen plurima eorum cedunt in cibum hominis, vel aliquo alio modo in auxilium eius, inquantum homo ex eis acquirit vestitum, scilicet de pellibus eorum; vel etiam alia instrumenta, ut puta de cornibus, ossibus, aut dentibus.
	Et sic manifestum est quod homo indiget ad suam vitam aliis animalibus et plantis.</p>
<p><milestone id="n. 10" unit="section"/><A NAME="79171"/><emph>n. 10</emph></p><p>Sed natura, neque dimittit aliquid imperfectum, neque facit aliquid frustra; ergo manifestum est quod natura fecit animalia et plantas ad sustentationem hominum.
	Sed quando aliquis acquirit id quod natura propter ipsum fecit, est naturalis acquisitio: ergo possessiva qua huiusmodi acquiruntur, quae pertinent ad necessitatem vitae, est naturalis, et pars eius est praedativa, qua oportet uti et ad bestias quae naturaliter sunt subiectae homini, et ad homines barbaros qui sunt naturaliter servi, ut supra dictum est, ac si hoc sit primum iustum bellum secundum naturam.
	Dixit autem praedativam esse partem huius possessivae, quia alia pars est agricultura, quae acquirit nutrimentum ex plantis.</p>
<p><milestone id="n. 11" unit="section"/><A NAME="79172"/><emph>n. 11</emph></p><p>Deinde cum dicit una quidem igitur etc., concludit ex praemissis quod quaedam naturalis species possessivae de qua iam dictum est, est pars quaedam oeconomicae, secundum quod pars dicitur esse quae est subministrativa: subministrat enim non solum oeconomicae, sed etiam politicae; et hoc ideo, quia oportet ad actum politici et oeconomici, (ut existant) aut acquirantur et illae res quae thesaurizantur ad necessitatem vitae et utilitatem communitatis, tam domus quam civitatis; quia neque domus neque civitas potest gubernari sine necessariis vitae.</p>
<p><milestone id="n. 12" unit="section"/><A NAME="79173"/><emph>n. 12</emph></p><p>Deinde cum dicit et videntur verae divitiae etc., ostendit quod praedicta possessiva non est infinita.
	Et dicit quod verae divitiae sunt ex huiusmodi rebus quibus subvenitur necessitati naturae.
	Ideo autem istae sunt verae divitiae, quia possunt tollere indigentiam et facere sufficientiam habenti eas, ut scilicet homo sit sibi sufficiens ad bene vivendum.
	Sunt autem quaedam aliae divitiae, quarum possessio est infinita, ut infra dicetur; de quibus Solon qui fuit unus de septem sapientibus dixit in suo poemate, quod nullus terminus divitiarum potest praefiniri hominibus: unde tales non sunt verae divitiae, quia non replent hominis appetitum.</p>
<p><milestone id="n. 13" unit="section"/><A NAME="79174"/><emph>n. 13</emph></p><p>Quod autem divitiae quae consistunt ex rebus necessariis ad vitam, sint finitae, probat tali ratione.
	Nullius actus instrumentum est infinitum neque multitudine neque magnitudine: ars enim fabrilis non habet infinitos martellos, neque etiam unum martellum infinitum.
	Sed praedictae divitiae sunt quaedam organa oeconomici et politici, quia eis utuntur ad gubernationem domus vel civitatis, ut dictum est.
	Ergo huiusmodi divitiae non sunt infinitae, sed est eis aliquis terminus.</p>
<p><milestone id="n. 14" unit="section"/><A NAME="79175"/><emph>n. 14</emph></p><p>Et ultimo epilogando concludit quod est quaedam naturalis possessiva quae est necessaria et oeconomicis et politicis; et propter quam causam, manifestum est ex dictis.</p>
</div2>
<div2 n="7"><head>Lectio 7</head>
<p><milestone id="n. 1" unit="section"/><A NAME="79176"/><emph>n. 1</emph></p><p>Est autem genus aliud et cetera.
	Postquam philosophus determinavit de una parte possessivae quae est acquisitiva cibi et aliorum necessariorum vitae, hic determinat de alia possessiva quae appellatur pecuniativa.
	Et circa hoc duo facit.
	Primo proponit conditionem ipsius.
	Secundo determinat de ea, ibi, sumamus autem de ipsa et cetera.
	Circa primum tria determinat de hac secunda parte possessivae.
	Primo enim determinat nomen eius; dicens quod vocatur pecuniativa, quia scilicet insistit circa acquisitionem pecuniarum.
	Secundo dicit de ea, quod quia acquisitio pecuniarum est in infinitum, propter istam partem possessivae videtur hominibus quod nullus sit terminus divitiarum et possessionis: multi enim reputant quod haec pars possessivae sit una et eadem cum praemissa, propter vicinitatem, quam habet cum ipsa.
	Tertio ponit comparationem huius possessivae ad praemissam: et dicit quod neque est eadem cum praedicta, neque tamen longe distat ab ea.
	Quod autem non sit eadem, manifestat per hoc quod praedicta pars possessivae, quae est acquisitiva cibi et aliorum necessariorum vitae, est naturalis; sed haec quae est acquisitiva pecuniae, non est naturalis.
	Denarii enim non sunt adinventi a natura, sed per quamdam experientiam et artem sunt introducti; ideo autem dixit, quod non longe distant, quia pro denariis etiam necessaria vitae haberi possunt et e converso.</p>
<p><milestone id="n. 2" unit="section"/><A NAME="79177"/><emph>n. 2</emph></p><p>Deinde cum dicit sumamus autem etc., incipit determinare naturam pecuniativae.
	Et quia pecunia est inventa propter commutationes faciendas, ideo circa hoc tria facit.
	Primo ostendit quomodo commutatio se habeat ad res commutatas.
	Secundo determinat de commutatione naturali, ibi, est enim permutativa omnium et cetera.
	Tertio determinat de commutatione pecuniaria, ibi, ex hac tamen facta est illa et cetera.
	Dicit ergo primo, quod ad considerandum de pecuniativa debemus hinc accipere principium: est enim uniuscuiusque rei duplex usus: et conveniunt in hoc quod uterque est secundum se et non per accidens: differunt autem in hoc quod unus eorum est proprius usus rei, alius autem non est proprius sed communis.
	Sicut duplex est usus calceamenti: unus quidem proprius, scilicet calciatio, ad hunc enim usum factum est calciamentum; alius autem non est proprius, scilicet commutatio, non enim ad hoc est factum calciamentum ut homo commutet ipsum; sed tamen homo sic potest uti calceamento ut commutet ipsum vel pro pane, vel pro cibo.
	Et quamvis commutatio non sit proprius usus calceamenti, est tamen usus eius per se et non secundum accidens: quia ille qui commutat ipsum, utitur eo secundum valorem suum.
	Et sicut dictum est de calceamento, ita intelligendum est de omnibus aliis rebus quae ab homine possideri possunt.</p>
<p><milestone id="n. 3" unit="section"/><A NAME="79178"/><emph>n. 3</emph></p><p>Deinde cum dicit est enim permutativa etc., determinat de commutatione naturali; et circa hoc tria facit.
	Primo ostendit quorum sit ista commutatio.
	Secundo quomodo est introducta, ibi, in prima igitur communitate et cetera.
	Tertio quomodo se habet ad naturam, ibi, talis quidem igitur commutativa et cetera.
	Dicit ergo primo, quod permutatio potest fieri de omnibus rebus.
	Et prima quidem commutatio incoepit a rebus quae natura ministrat ad necessitatem humanae vitae, eo quod de his quidam homines plura habebant, quidam pauciora, sicut quidam habebant plus de vino, alii autem plus de pane: unde oportuit quod commutarent: et intantum fiebat commutatio, quousque unusquisque habebat quod sibi sufficiebat.
	Unde manifestum est quod cum denarii non sint a natura sicut dictum est, campsoria, quae est permutatio denariorum, non est a natura.</p>
<p><milestone id="n. 4" unit="section"/><A NAME="79179"/><emph>n. 4</emph></p><p>Deinde cum dicit in prima quidem igitur etc., ostendit quomodo est introducta talis permutatio: et dicit quod in prima communitate, quae est communitas unius domus, non erat opus aliqua tali commutatione, eo quod omnia necessaria vitae erant patrisfamilias, qui omnia providebat: sed quando iam facta est amplior communitas, scilicet vici et civitatis, propter hoc quod aliqui hominum communicabant cum omnibus, inter quos non poterat fieri commutatio; alii vero erant separati et in multis aliis rebus: ideo necessarium fuit illarum rerum, quae divisae erant, fieri commutationes, ut scilicet dum unus acciperet ab alio quod alter habebat ipse retribueret ei quod ipse habebat: quod adhuc servatur apud multas barbaras nationes apud quas non est usus denariorum, quae nihil plus commutant, nisi ea quae sunt eis opportuna ad vitam, sicut dando et accipiendo vinum et triticum et alia huiusmodi.</p>
<p><milestone id="n. 5" unit="section"/><A NAME="79180"/><emph>n. 5</emph></p><p>Deinde cum dicit talis quidem igitur etc., concludit ex praemissis quod talis commutativa non est praeter naturam, quia est de rebus quas natura ministrat; neque est species pecuniativae, quia non fit per denarios.
	Et quod non sit praeter naturam, probat per hoc quod est in supplementum <hi>per se sufficientiae</hi>, idest ut homo per huiusmodi commutationem habeat ea quae sunt necessaria sufficienter ad sustentationem humanae vitae.</p>
<p><milestone id="n. 6" unit="section"/><A NAME="79181"/><emph>n. 6</emph></p><p>Deinde cum dicit ex hac tamen etc., determinat de commutatione pecuniaria; et circa hoc duo facit.
	Primo ostendit quomodo haec commutatio est per rationem inventa, cum non sit a natura.
	Secundo ostendit quod sit infinita, ibi, et infinitae utique divitiae et cetera.
	Circa primum tria facit.
	Primo determinat de prima inventione pecuniariae commutationis.
	Secundo de quadam commutatione pecuniaria superveniente, ibi, facto igitur iam numismate et cetera.
	Tertio determinat de pecuniativa quae est circa huiusmodi commutationes, ibi, propter quod videtur pecuniativa et cetera.
	Dicit ergo primo, quod ex prima commutatione quae erat ipsarum rerum necessariarum adinvicem, processit quaedam alia commutatio secundum rationem inventa.
	Cum enim auxilium hominum adinvicem per commutationes esset factum magis peregrinum, quia scilicet homines non solum ad propinquos sed etiam ad remotos coeperunt uti commutatione, adducendo ad se ea quibus indigebant et mittendo illis ea in quibus ipsi abundabant; propter istam necessitatem inventus est usus denariorum, eo quod non poterant de facili portari ea quae sunt necessaria secundum naturam ad remotas terras, puta vinum, aut triticum, aut aliquid huiusmodi.
	Et ideo ad huiusmodi commutationes in remotis faciendas ordinaverunt quod aliquid sibiinvicem darent et acciperent, quod de facili et expedite portari posset, et tamen de se haberet aliquam utilitatem: et huiusmodi sunt metalla, puta aes, ferrum et argentum et alia huiusmodi: haec enim sunt secundum se utilia, inquantum ex eis fiunt vasa vel aliqua instrumenta, et tamen de facili portari poterant ad remotum, quia modicum de istis, propter eorum raritatem, valebat multum de aliis rebus; sicut etiam modo homines qui debent longum iter peragere pro suis expensis loco denariorum aereorum, portant argenteos vel aureos.
	Propter praedictam autem necessitatem commutationis ad loca remota, primo fuit determinatum metallum solo pondere et magnitudine, sicut apud quasdam gentes habentur formae argenti non monetati; sed postea ut homines liberarentur a necessitate mensurandi vel ponderandi impresserunt aliquem characterem quod imponitur in signum quod metallum sit tantae quantitatis: sicut etiam in aliquibus locis imponuntur quaedam signa publica ad mensuram vini vel frumenti.
	Sic ergo patet quod primo denarii sunt inventi pro commutatione rerum necessariarum.</p>
<p><milestone id="n. 7" unit="section"/><A NAME="79182"/><emph>n. 7</emph></p><p>Deinde cum dicit facto igitur etc., determinat de alia commutatione superveniente; et dicit quod postquam iam facti sunt denarii ex praedicta commutatione quae est ex necessitate facta propter res necessarias ex remotis locis habendas, subintroducta est species commutationis pecuniariae secundum quam denarii pro denariis commutantur: et haec vocatur campsoria, qua scilicet utuntur campsores denariorum.
	Et hoc quidem primo factum est simpliciter et quasi a casu; puta quod ex aliquibus terris in alias aliqui denarios transferentes carius eos expenderunt quam acceperint: unde postea per experientiam factum est artificiale, ut homo scilicet consideret de quo loco denarii transmutati et quomodo possint facere maximum lucrum; et hoc pertinet ad artem campsoriam.</p>
<p><milestone id="n. 8" unit="section"/><A NAME="79183"/><emph>n. 8</emph></p><p>Deinde cum dicit propter quod videtur etc., determinat de pecuniativa; et circa hoc duo facit.
	Primo concludit ex praemissis quae sit materia et actus huius artis.
	Secundo determinat quamdam dubitationem, ibi, etenim divitias et cetera.
	Concludit ergo ex praemissis, quod ex quo incoeperunt denarii ad denarios commutari propter lucrum quodam artificiali modo, ars quae est circa denarios vocatur pecuniativa; et actus eius est quod possit considerare unde possit provenire homini multitudo pecuniarum: ad hoc enim est ordinata, sicut ad finem, ut faciat multitudinem pecuniarum et divitiarum.</p>
<p><milestone id="n. 9" unit="section"/><A NAME="79184"/><emph>n. 9</emph></p><p>Deinde cum dicit etenim divitias etc., determinat quamdam dubitationem circa praemissa.
	Quia enim dixerat quod pecuniativa est factiva divitiarum et pecuniarum, posset aliquis dubitare, utrum sint omnino idem pecuniae et divitiae.
	Circa hoc ergo tria facit.
	Primo ponit quorumdam opinionem.
	Secundo inducit rationes in contrarium, ibi, aliquando autem rursus et cetera.
	Tertio concludit determinationem veritatis, ibi, propter quod quaerunt et cetera.
	Dicit ergo primo, quod multoties homines opinantur quod divitiae nihil aliud sint quam multitudo pecuniarum, eo quod pecuniativa et campsoria, cuius finis est multiplicare divitias, tota consistit circa pecunias, sicut circa propriam materiam.</p>
<p><milestone id="n. 10" unit="section"/><A NAME="79185"/><emph>n. 10</emph></p><p>Deinde cum dicit aliquando autem etc., ponit opinionem contrariam; dicens quod aliquando videtur fatuitas quaedam dicere quod nihil eorum quae sunt secundum naturam sint divitiae, puta triticum et vinum et alia huiusmodi: et quod totae divitiae sint denarii introducti per legem.
	Et ad hoc introducit duas rationes: quarum prima est, quia non sunt verae divitiae illae quae variata hominum dispositione, nullam dignitatem neque utilitatem habent ad necessitatem vitae: sed transmutata dispositione hominum qui utuntur divitiis denarii nullius sunt pretii, nec aliquid afferunt ad necessitatem vitae; puta si placeat regi vel communitati, (quod) non valeant.
	Ergo stultum est dicere quod divitiae totaliter nihil sint nisi multitudo pecuniarum.
	Secundam rationem ponit, ibi, et numismate dives etc. quae talis est.
	Inconveniens est dicere quod ille qui est dives, indigeat cibo vel pereat fame: sed multoties potest contingere quod homo abundans in denariis egeat cibo et moriatur fame, sicut dicitur fabulose de quodam Meda nomine, quod, propter hoc quod habebat insatiabile desiderium pecuniae, petiit a Deo et impetravit quod omnia quae sibi exhiberentur fierent aurea; et sic peribat fame habens multitudinem auri omnibus cibis sibi appositis conversis in aurum: ergo denarii non sunt verae divitiae.</p>
<p><milestone id="n. 11" unit="section"/><A NAME="79186"/><emph>n. 11</emph></p><p>Deinde cum dicit propter quod quaerunt etc., concludit determinationem veritatis; et dicit quod illi qui recte sapiunt, propter praedictas rationes dicunt aliud esse divitias et pecuniam, sive pecuniativam: sunt enim quaedam divitiae secundum naturam, scilicet de rebus necessariis ad vitam, sicut supra dictum est; et talis acquisitio divitiarum proprie pertinet ad oeconomicam: sed illa pecuniativa quae est campsoria multiplicat pecunias non omnibus modis, sed solum per denariorum permutationem: unde tota consistit circa denarios: quia denarius est principium et finis talis commutationis, dum denarius pro denario datur.
	Patet igitur secundum hoc, quod ditiores sunt qui abundant in rebus necessariis ad vitam vere loquendo, quam illi qui abundant in denariis.</p>
</div2>
<div2 n="8"><head>Lectio 8</head>
<p><milestone id="n. 1" unit="section"/><A NAME="79187"/><emph>n. 1</emph></p><p>Et infinitae utique divitiae et cetera.
	Postquam ostendit philosophus quomodo pecuniativa commutatio est introducta per legem, hic ostendit quomodo sit infinita talis acquisitiva pecuniae: et circa hoc duo facit.
	Primo ostendit propositum.
	Secundo assignat causam praemissorum, ibi, causa autem huius dispositionis et cetera.
	Circa primum duo facit.
	Primo ostendit propositum.
	Secundo solvit ex hoc quamdam dubitationem, ibi, propter quod sic quidem et cetera.</p>
<p><milestone id="n. 2" unit="section"/><A NAME="79188"/><emph>n. 2</emph></p><p>Dicit ergo primo, quod divitiae quae acquiruntur <hi>ab hac pecuniativa</hi>, scilicet campsoria, quae tota est circa denarios, est infinita: et hoc probat tali ratione.
	Desiderium finis in unaquaque arte est in infinitum; desiderium autem eius, quod est ad finem, non est in infinitum, sed habet terminum secundum regulam et mensuram finis: sicut ars medicinalis intendit ad sanandum in infinitum, cum inducit sanitatem quantamcumque potest; sed medicinam non dat quantamcumque potest, sed secundum mensuram, quae est utilis ad sanandum; et ita est in aliis artibus.
	Et ratio huius est, quia finis est secundum se appetibilis: quod autem secundum se est tale, si magis fuerit, erit magis tale: sicut si album disgregat visum, magis album, magis disgregat.
	Sed pecuniae se habent ad pecuniativam campsoriam, sicut finis: haec enim intendit acquirere pecunias.
	Ad oeconomicam autem non se habent sicut finis, sed sicut ordinatum ad finem qui est gubernatio domus; ergo pecuniativa quaerit pecunias absque termino, oeconomica autem cum aliquo termino.</p>
<p><milestone id="n. 3" unit="section"/><A NAME="79189"/><emph>n. 3</emph></p><p>Deinde cum dicit propter quod sic quidem etc., solvit dubitationem quamdam ex praemissis.
	Et circa hoc duo facit.
	Primo movet eam.
	Secundo solvit, ibi, causa autem etc.
	Dicit ergo primo, quod propter praedictam rationem videtur quod necessarium sit esse aliquem terminum divitiarum in oeconomica: sed si quis consideret in his quae accidunt videtur esse contrarium: omnes enim oeconomici augent denarios in infinitum, volentes habere denarios pro rebus quae sunt ad usum vitae.</p>
<p><milestone id="n. 4" unit="section"/><A NAME="79190"/><emph>n. 4</emph></p><p>Deinde cum dicit causa autem etc., solvit praemissam dubitationem; et dicit quod causa praedictae diversitatis videtur esse propinquitas utriusque pecuniativae; illius scilicet quae deservit oeconomicae, quae quaerit pecunias pro commutatione rerum necessariarum, et campsoriae, quae quaerit denarios propter seipsos: utriusque enim pecuniativae est idem actus, scilicet acquisitio pecuniarum, sed non eodem modo: sed in pecuniativa oeconomica hoc ordinatur ad alium finem, scilicet ad gubernationem domus; in pecuniativa autem, scilicet campsoria, ipsa augmentatio pecuniae est finis; et ideo propter propinquitatem campsoriae ad oeconomicam videtur quibusdam oeconomis quod sit eorum officium illud quod pertinet ad campsores, ut scilicet instent ad conservandum et multiplicandum denarios in infinitum.</p>
<p><milestone id="n. 5" unit="section"/><A NAME="79191"/><emph>n. 5</emph></p><p>Deinde cum dicit causa autem etc., assignat causam eius quod dixerat, quod dispensatores domorum interdum perseverant ad augendum pecunias in infinitum.
	Et quia ex causa, quam assignat, sequuntur quaedam abusiones; ideo haec pars dividitur in tres secundum tres abusiones quas ponit.
	Secunda pars incipit ibi, et altera species et cetera.
	Tertia ibi, et si pro non per pecuniativam et cetera.
	Dicit ergo primo, quod causa huius dispositionis, quod scilicet dispensatores domorum quaerunt augere pecuniam in infinitum, est, quia homines student ad vivendum qualitercumque, non autem ad vivendum bene, quod est vivere secundum virtutem.
	Si enim intenderent vivere secundum virtutem, essent contenti his quae sufficiunt ad sustentationem naturae: sed quia praetermisso hoc studio, student ad vivendum unusquisque secundum suam voluntatem, ideo unusquisque intendit acquirere ea per quae possit suam voluntatem implere: et quia concupiscentia hominum tendit in infinitum; ideo in infinitum desiderant ea per quae possint satisfacere suae concupiscentiae.
	Quidam etiam sunt qui habent studium, ut bene vivant; sed ei quod est bene vivere, addunt id quod pertinet ad delectationes corporales: dicunt enim non esse bonam vitam, nisi cum talibus delectationibus homo vivat; et ideo quaerunt ea per quae possunt implere delectationes corporales: et quia hoc videtur hominibus posse evenire per multitudinem divitiarum; ideo omnis cura eorum esse videtur ad acquirendum multas pecunias.
	Et est considerandum quod assignat causam eorum, quae pertinent ad dispensatorem domus, ex intentione humanae vitae, quia dispensator domus habet pro fine bonam vitam eorum quae sunt in domo.
	Sic igitur prima abusio est, quod homines propter hoc quod non habent rectum studium bonae vitae, intendunt ad acquirendum pecunias in infinitum.</p>
<p><milestone id="n. 6" unit="section"/><A NAME="79192"/><emph>n. 6</emph></p><p>Deinde cum dicit et altera species etc., ponit secundam abusionem.
	Quia enim dispensatores domorum student circa acquisitionem pecuniarum propter hoc inducitur in curam domus altera species pecuniativae, scilicet campsoria, praeter eam quae est propria oeconomicae, scilicet acquisitio rerum necessariarum ad vitam: sed quia in excessu intendunt frui delectationibus corporalibus, propter hoc quaerunt ea quae possunt facere huiusmodi excessum, scilicet multitudinem divitiarum.
	Et sic est secunda abusio quod pecuniativa non naturalis, neque necessaria assumitur ad oeconomicam.</p>
<p><milestone id="n. 7" unit="section"/><A NAME="79193"/><emph>n. 7</emph></p><p>Tertio ponit tertiam abusionem, ibi, et si non per pecuniativam et cetera.
	Et dicit quod quia homines non possunt interdum per artem pecuniativam acquirere sufficienter ea per quae satisfaciant excessui delectationum corporalium, attentant acquirere pecunias per alias causas; et abutuntur qualibet potentia, idest virtute vel arte, vel officio, non secundum suam naturam.
	Sicut fortitudo est quaedam virtus, et eius opus proprium non est congregare pecunias, sed facere hominem audacem ad aggrediendum et sustinendum; unde si aliquis fortitudine utatur ad congregandum divitias, utitur ea non secundum naturam.
	Similiter etiam militaris ars est propter victoriam, et medicinalis propter sanitatem, neutra tamen est propter pecuniam: sed quidam et militarem artem et medicinalem convertunt ad acquirendum pecuniam, et ita faciunt utramque esse pecuniativam, idest acquisitivam pecuniae, ordinantes huiusmodi artes ad pecuniam, sicut ad finem ad quem oportet ordinari omnia alia; et ideo dicitur in Ecclesiaste: <hi>et pecuniae obediunt omnia</hi>.</p>
<p><milestone id="n. 8" unit="section"/><A NAME="79194"/><emph>n. 8</emph></p><p>Concludit ergo epilogando ex praemissis, quod dictum est de non necessaria pecuniativa, quae scilicet acquirit pecuniam in infinitum, sicut finem, quae sit ipsa et propter quam causam homines indigent ipsa, scilicet propter concupiscentiam infinitam: dictum est etiam de necessaria pecuniativa, quae scilicet est altera a praemissa.
	Acquirit enim pecunias usque ad aliquem terminum propter alium finem, scilicet propter habenda necessaria vitae.
	Sed proprie oeconomica est circa ea quae sunt secundum naturam, sicut illa quae pertinent ad cibum: et haec non est infinita, sicut prima pecuniativa, sed habet aliquem terminum.
	Vel potest intelligi, quod ipsa pecuniativa quae est necessaria, est altera a non necessaria, sed est oeconomica, et alia non mutantur.</p>
<p><milestone id="n. 9" unit="section"/><A NAME="79195"/><emph>n. 9</emph></p><p>Palam autem et quod dubitabant et cetera.
	Moverat superius quaestionem, utrum pecuniativa sit pars vel subserviens oeconomicae: et distinxit pecuniativam ab alia possessiva: nunc solvit motam superius quaestionem.
	Et circa hoc duo facit.
	Primo ostendit, quod pecuniativa subservit oeconomicae.
	Secundo ostendit, quomodo pecuniativa quaedam est laudabilis, et quaedam vituperabilis, ibi, duplici autem existente et cetera.
	Circa primum tria facit.
	Primo solvit superius motam quaestionem.
	Secundo movet aliam dubitationem, ibi, etenim dubitabit et cetera.
	Tertio manifestat quiddam, quod dixerat, ibi, maxime autem et cetera.</p>
<p><milestone id="n. 10" unit="section"/><A NAME="79196"/><emph>n. 10</emph></p><p>Dicit ergo primo, quod iam ex praemissis potest esse manifestum illud, quod quaerebatur a principio, utrum pecuniativa pertineat ad oeconomicum et politicum, aut non, sed sit omnino extranea.
	Et veritas est quod non est eadem pecuniativa oeconomicae, ut supra dictum est, sed tamen ei subservit; quia pecunias oportet existere ad hoc, quod domus gubernetur.
	Et hoc probat, per hoc, quod in domo et civitate oportet esse et homines, et ea quae sunt necessaria hominibus.
	Homines autem non facit politica, sed accipit eos a natura generatos, et sic utitur ipsis: similiter ergo politica vel oeconomica non facit cibum, sed natura tradit ipsum vel ex terra sicut fructus, vel ex mari sicut pisces, aut ex aliqua alia re.
	Facere igitur vel acquirere huiusmodi cibum non est proprium opus et immediatum politicae vel oeconomicae; sed proprium opus eius est dispensare ista in domo, sicut oportet.
	Sicut videmus, quod textoris non est facere lanam, sed uti ipsa, et cognoscere qualis lana sit idonea ad suum opus, qualis etiam sit prava et inepta.
	Sic igitur oeconomicae deservit et natura, quae generat homines et cibus, et iterum pecuniativa, quae acquirit, sicut etiam arti textoriae deservit et natura quae producit lanam, et mercativa quae acquirit eam.</p>
<p><milestone id="n. 11" unit="section"/><A NAME="79197"/><emph>n. 11</emph></p><p>Deinde cum dicit etenim dubitabit etc., movet quamdam quaestionem, et est ista quaestio.
	Cum illi qui sunt in domo indigeant sanitate, sicut indigent his quae sunt necessaria ad vitam, ut cibo et vestitu, quare ars medicinalis non est pars oeconomicae, sicut pecuniativa? Et respondet, quod ad dispensatorem domus et ad principem civitatis pertinet quodammodo considerare de sanitate, scilicet utendo consilio medicorum ad sanitatem subiectorum: alio autem modo non pertinet ad eos, sed ad medicos, considerando scilicet ex quibus rebus sanitas conservetur vel restituatur.
	Similiter etiam ad dispensatorem domus quodammodo pertinet considerare de pecunia, scilicet utendo ea iam acquisita, et utendo etiam ministerio eorum qui acquirunt: sed considerare ex quibus rebus pecunia possit acquiri et quomodo, hoc non pertinet ad oeconomicum, sed ad artem subservientem, scilicet ad pecuniativam.</p>
<p><milestone id="n. 12" unit="section"/><A NAME="79198"/><emph>n. 12</emph></p><p>Deinde cum dicit maxime autem etc., manifestat quod supra dixerat; scilicet quod natura tradat ea quae sunt necessaria: et dicit quod sicut dictum est prius, ea quibus utitur oeconomica vel politica, maxime oportet praeexistere a natura, a qua etiam accipiunt subservientes artes.
	Et hoc probat per hoc quod naturae opus est dare cibum ei quod generatur secundum naturam.
	Videmus enim quod illud ex quo fit aliquid, quantum ad id quod est residuum generationis, est cibus rei generatae; sicut patet quod animal generatur ex sanguine menstruo, et id quod est residuum ex hac materia natura convertit in lac et praeparat cibum generato.
	Et ideo quia homo constitutus est ex rebus quae sunt secundum naturam, aliae res quae sunt secundum naturam, sunt ei cibus.
	Et ideo omnibus hominibus est naturalis <hi>pecuniativa</hi>, idest acquisitiva ciborum, vel denariorum pro cibo, ex rebus naturalibus, scilicet ex fructibus et animalibus.
	Quod autem aliquis acquirat pecuniam non ex rebus naturalibus, sed ab ipsis denariis, hoc non est secundum naturam.</p>
<p><milestone id="n. 13" unit="section"/><A NAME="79199"/><emph>n. 13</emph></p><p>Deinde cum dicit duplici autem existente etc., positis duabus pecuniativis, ostendit, quae earum sit laudabilis, et quae vituperabilis: et dicit, quod duae sunt pecuniativae: quarum una vocatur campsoria, quae scilicet acquirit pecuniam ex pecuniis et propter ipsas pecunias; alia autem pecuniativa est oeconomica, quae scilicet acquirit pecunias ex rebus naturalibus, puta ex fructibus et animalibus, ut dictum est: ista quidem secunda, est necessaria ad vitam hominum, unde et laudatur: alia vero, scilicet campsoria, transfertur ab eo quod est necessarium naturae ad id quod requirit concupiscentia, ut supra dictum est, et ideo iuste vituperatur: non enim illa pecuniativa est secundum naturam, quia neque ex rebus naturalibus est, neque ad supplendam necessitatem naturae ordinatur, sed ex (translatione) denariorum adinvicem; inquantum scilicet homo denarios per denarios lucratur.
	Et cum ista pecuniativa, quae est campsoria, iuste vituperetur, quaedam alia acquisitiva pecuniae est, quae rationabilissime vituperatur, et odio habetur, quae dicitur obolostatica, id est statuitiva denariorum, sicut illi qui lucrantur in excessu denariis instituendis.
	Ista enim acquisitio fit ab ipsis denariis, et non secundum primum modum qui institutus est ad acquirendos denarios; facti sunt enim denarii gratia translationis, id est commutationis, ut supra dictum est.
	Est autem et quaedam alia acquisitiva pecuniae quae Graece vocatur tokos, id est usura per quam denarius seipsum adauget, et ideo sic vocatur apud Graecos.
	Tokos enim idem est quod partus; videmus autem quod ea quae pariuntur secundum naturam, sunt similia generantibus; unde fit quidam partus cum denarius ex denario crescit.
	Et ideo etiam ista acquisitio pecuniarum est maxime praeter naturam: quia secundum naturam est, ut denarii acquirantur ex rebus naturalibus, non autem ex denariis.
	Sic ergo una pecuniativa est laudabilis, et tres vituperabiles, ut dictum est.</p>
</div2>
<div2 n="9"><head>Lectio 9</head>
<p><milestone id="n. 1" unit="section"/><A NAME="79200"/><emph>n. 1</emph></p><p>Quoniam autem quae ad scientiam et cetera.
	Postquam philosophus docuit cognoscere pecuniativae originem et eius proprietates et partes, hic consequenter determinat ea quae pertinent ad usum ipsius.
	Et primo dicit de quo est intentio.
	Secundo exequitur propositum, ibi, sunt autem pecuniativae et cetera.
	Dicit ergo primo, quod quia sufficienter determinavimus de pecuniativa in ea quae pertinet ad cognoscendum naturam ipsius, oportet breviter et pertranseunter ponere ea quae pertinent ad usum eius, qualiter scilicet sit ea utendum: omnia enim huiusmodi, quae pertinent ad operationes humanas, <hi>habent liberam</hi>, idest expeditam contemplationem; quia facile est ea considerare in universali; sed tamen necesse est, quod habeatur experientia circa ipsa, ad hoc quod homo possit perfectum usum eorum habere.</p>
<p><milestone id="n. 2" unit="section"/><A NAME="79201"/><emph>n. 2</emph></p><p>Deinde cum dicit sunt autem pecuniativae etc., determinat ea, quae pertinent ad usum pecuniativae.
	Et circa hoc duo facit.
	Primo distinguit partes ipsius.
	Secundo ponit quaedam documenta utilia pecuniativae, ibi, quoniam autem a quibusdam et cetera.
	Circa primum duo facit.
	Primo assignat partes pecuniativae, quae est necessaria ad vitam humanam.
	Secundo partes pecuniativae non necessariae, ibi, translativae autem et cetera.
	Dixit autem supra, necessariam esse pecuniativam, per quam homo acquirit pecuniam ex rebus quas natura ministrat ad necessitatem vitae.
	Huius autem ponit duas partes.</p>
<p><milestone id="n. 3" unit="section"/><A NAME="79202"/><emph>n. 3</emph></p><p>Quarum prima est secundum quam homo ex emptione et venditione talium rerum potest pecuniam acquirere.
	Et circa hanc partem dicit, quod pecuniativae sunt istae <hi>partes utiles</hi>, idest utilia quaedam documenta, ut homo sit expertus circa bona huiusmodi, quae ab hominibus possidentur, quae eorum sint maximi pretii, et ubi maximo pretio vendantur, et quomodo, puta quo tempore, vel secundum alias conditiones.
	Et exponit de quibus possessibilibus bonis dicat: est enim quaedam possessio equorum, et boum, et ovium, et aliorum animalium.
	Oportet autem eum, qui ex his vult lucrari pecuniam, esse expertum quae eorum sint maxime cara, et in quibus locis; quia alia istorum in aliis regionibus abundant; ut scilicet emat in loco ubi abundant, et vendat in loco ubi sunt cara.</p>
<p><milestone id="n. 4" unit="section"/><A NAME="79203"/><emph>n. 4</emph></p><p>Secunda autem pars huius possessivae est, ut homo acquirat copiam harum rerum venalium: quod quidem est per culturam terrae, sive nudae, hoc est absque arboribus, sicut sunt campi in quibus seminatur triticum; sive plantatae, sicut sunt vineae, et horti et oliveta.
	Per huiusmodi enim culturam acquirit homo abundantiam tritici et vini, et aliorum huiusmodi; et oportet etiam esse hominem expertum de cultura apum et aliorum animalium tam <hi>natatilium</hi>, scilicet piscium, quam etiam <hi>volatilium</hi>, scilicet avium; a quibuscumque contingit acquirere auxilium ad vitam humanam; quia per horum abundantiam potest fieri acquisitio pecuniarum.
	Sic igitur patet, quod istae sunt primae et propriissimae partes pecuniativae: et dicuntur primae et propriissimae, quia sic acquiritur pecunia ex rebus naturalibus, propter quas inventa est primo pecunia.</p>
<p><milestone id="n. 5" unit="section"/><A NAME="79204"/><emph>n. 5</emph></p><p>Deinde cum dicit translativae autem etc., distinguit partes pecuniativae translativae.
	Dixit autem supra, pecuniativam translativam esse per quam acquiritur pecunia non ex rebus necessariis ad vitam, sed ex quibusdam aliis rebus.
	Et dicitur translativa, quia pecunia translata est de rebus naturalibus ad huiusmodi.
	Circa primum tria facit.
	Primo distinguit partes huius pecuniativae.
	Secundo excusat se a diligentiori consideratione harum partum, ibi, de unaquaque autem et cetera.
	Tertio manifestat quaedam quae dixerat, ibi, sunt autem maxime et cetera.
	Circa primum ponit quatuor partes huius pecuniativae: quarum prima et maxima est mercativa.
	Mercatores enim maxime pecunias acquirunt.
	Et hanc primam partem secundo distinguit in tres partes; quarum prima est naucleria, quae scilicet mercationes exercet per mare.
	Alia autem dicitur phortigia, idest oneraria, nam fortion in Graeco dicitur pondus vel onus, quae scilicet exercet mercationes in terra per deportationem onerum in curribus vel iumentis.
	Tertia autem vocatur parastasis id est assistentia, puta cum aliquis non defert merces nec per mare nec per terram, sed assistit mercatoribus per communicationem pecuniae vel rerum: et istae partes differunt adinvicem: quia quaedam eorum sunt certiores, sicut mercationes terrae, quaedam autem faciunt magis excrescere lucrum, sicut mercationes maris, quae tamen sunt magis periculosae.</p>
<p><milestone id="n. 6" unit="section"/><A NAME="79205"/><emph>n. 6</emph></p><p>Secunda autem pars principalis huius translativae pecuniativae est toquismos, id est usuraria, quae scilicet per usuras pecuniam acquirit.</p>
<p><milestone id="n. 7" unit="section"/><A NAME="79206"/><emph>n. 7</emph></p><p>Tertia autem pars est mistarina, id est mercennaria, sicut eorum qui labores suos locant pro mercede pecuniarium.
	In hac est quaedam differentia: quia quaedam mercenaria fit per artes banausas, idest maculativas corporis, sicut est ars coquorum et huiusmodi ministeriorum.
	Quaedam autem fit per labores non artificiales, et qui sunt utiles soli corpori et in quibus etiam solum corpus est utile; sicut illi qui mercede conducuntur ad fodiendum in agro, vel ad aliquid aliud huiusmodi.</p>
<p><milestone id="n. 8" unit="section"/><A NAME="79207"/><emph>n. 8</emph></p><p>Quarta autem pars est media inter translativam et primam quae est necessaria, habens aliquid de utraque, illa scilicet quae acquirit lucrum per incisionem lapidum vel metallorum de terra.
	Habet enim hoc commune cum prima pecuniativa, quia est a terra et ab his quae generantur ex terra, sicut agricultura circa ea est quae generantur ex terra.
	Cum translativa autem convenit in hoc quod huiusmodi metalla non faciunt aliquem fructum pertinentem ad necessitatem vitae, sicut faciunt campi et animalia: sunt tamen huiusmodi utilia ad alia, puta ad aedificandas domos vel ad aliqua instrumenta construenda.
	Et ista quarta pars complectitur sub se diversa genera, secundum diversas species metallorum, quae sunt aurum, argentum, ferrum et huiusmodi.</p>
<p><milestone id="n. 9" unit="section"/><A NAME="79208"/><emph>n. 9</emph></p><p>Deinde cum dicit de unaquaque autem etc., excusat se a perfecta horum determinatione; et dicit quod dictum est nunc utiliter de istis partibus: esset autem utile ad operationes eorum qui volunt pecuniam acquirere, quod diligentius determinaretur particulariter de singulis; sed tamen grave est diu commorari circa talia tendentibus ad maiora.</p>
<p><milestone id="n. 10" unit="section"/><A NAME="79209"/><emph>n. 10</emph></p><p>Deinde cum dicit sunt autem maxime exponit quaedam quae dixerat de operationibus banausis et inartificialibus; et dicit quod illae operationes sunt maxime artificiales, in quibus minimum operatur fortuna: hoc enim a fortuna fieri dicimus quod fit praeter praevisionem rationis, in qua ars consistit.
	Unde operationes illae, quarum eventus multum subiacent fortunae, parum sunt artificiales; sicut eorum qui piscantur cum hamo, et aliorum huiusmodi: et e contrario operationes quarum effectus parum subiacent fortunae, sunt maxime artificiales, sicut fabrorum et aliorum artificum.
	Illae autem operationes sunt maxime banausicae, id est abiectae et viles, quibus corpora maxime maculantur, sicut tinctorum et eorum qui purgant plateas et aliorum huiusmodi.
	Illae autem operationes sunt maxime serviles, ubi maior pars usus est ex parte corporis et parum ex parte rationis; sicut eorum qui deferunt onera, et cursorum et huiusmodi.
	Illae autem sunt ignobilissimae inter omnes ad quas requiritur minimum de virtute vel animi vel corporis; sicut in aliquibus praedictarum apparet.</p>
<p><milestone id="n. 11" unit="section"/><A NAME="79210"/><emph>n. 11</emph></p><p>Deinde cum dicit quoniam autem a quibusdam etc., proponit documenta utilia ad partes praemissas pecuniativae.
	Et primo docet huiusmodi documenta considerare ex Scripturis.
	Secundo ex exemplis, ibi, adhuc autem et dicta et cetera.
	Dicit ergo primo, quod quia quidam sapientes de praemissis scripserunt, sicut quidam Carittis nomine, parilis origine, et Apollodorus Linius scripserunt de cultura terrae tam nudae quam plantatae, velut et apud Latinos Palladius, et ab aliis scriptum est de aliis praemissarum partium: quicumque habet curam plenius praemissa cognoscere consideret ex eorum libris.</p>
<p><milestone id="n. 12" unit="section"/><A NAME="79211"/><emph>n. 12</emph></p><p>Deinde cum dicit adhuc autem et dicta etc., proponit documentum de exemplis considerandis.
	Et primo proponit quod intendit.
	Secundo subiungit exempla, ibi, puta quod et Thaleo et cetera.
	Dicit ergo primo, quod non solum oportet considerare libros eorum, qui artes de praedictis partibus construxerunt; sed etiam si quae dicuntur exempla dispersa in diversis narrationibus per quae aliqui acquisiverunt magnam pecuniam, oportet huiusmodi considerare: haec enim erunt utilia his qui intendunt acquirere pecunias.</p>
<p><milestone id="n. 13" unit="section"/><A NAME="79212"/><emph>n. 13</emph></p><p>Deinde cum dicit puta quod et Thaleo etc., subiungit duo exempla; quorum secundum incipit ibi, in Sicilia autem et cetera.
	Circa primum duo facit.
	Primo proponit exemplum.
	Secundo ostendit ad quid est utile, ibi, est autem quemadmodum diximus et cetera.
	Sciendum est ergo circa primum, quod Thales Milesius fuit unus de septem sapientibus, qui primus incoepit studere in philosophia naturali, aliis sex sapientibus circa res humanas occupatis.
	Cuius factum habet quamdam considerationem utilem ad acquirendum pecunias, quamvis ascribatur non ad cupiditatem pecuniae, sed ad sapientiam: potest tamen ex eius facto sumi quoddam universale documentum acquirendi pecunias.
	Cum enim exprobraretur sibi ab aliquibus quod pauper esset, et quod sic sua philosophia esset sibi inutilis, consideravit per astrologiam, cuius erat peritus, quod in futuro anno, futura esset ubertas olivarum praeter consuetudinem: nam in praecedenti anno, etiam fuerat olivarum ubertas: ut plurimum autem olivae deficiunt post ubertatem.
	Cum igitur adhuc in hieme esset abundantia olivarum, dedit cultoribus olivarum in duabus civitatibus, scilicet Mileto et Quio, paucas pecunias pro arra fructus futuri anni, qui parum credebatur excrescere.
	Quando ergo venit tempus olivarum, multis simul et subito quaerentibus emere olivas, taxavit pretium, sicut voluit; et sic colligens multas pecunias, ostendit quod philosophis facile est ditari si volunt, sed non est studium eorum ad hoc: et per hunc modum Thales ostendit suam sapientiam.</p>
<p><milestone id="n. 14" unit="section"/><A NAME="79213"/><emph>n. 14</emph></p><p>Deinde cum dicit est autem quemadmodum diximus etc., ostendit ad quid est utile pecuniativae huiusmodi exemplum: et dicit quod hoc est valde utile ad acquirendum pecunias, si quis possit praeparare monopoliam, id est unicam et singularem venditionem, ut scilicet ipse solus vendat res aliquas in civitate.
	Polis enim in Graeco per o parvum scriptum et I breve significat civitatem, scriptum autem per o parvum et y Graecum significat multitudinem, scriptum vero per o magnum significat venditionem; unde dicitur versus est polis urbs, sed multa polis est vendere polis: ex quo dicitur monopolia, id est singularis venditio.
	Et quia hoc multum facit ad pecunias acquirendas, ideo quaedam civitates cum indigeant pecuniis instituunt monopoliam, ut scilicet communitas singulariter vendat sal vel aliquid huiusmodi.</p>
<p><milestone id="n. 15" unit="section"/><A NAME="79214"/><emph>n. 15</emph></p><p>Deinde cum dicit in Sicilia autem etc., ponit secundum exemplum; et primo narrat factum; secundo ostendit quod redit in idem cum primo.
	Dicit ergo primo, quod cum quidam in Sicilia haberet pecuniam apud se reconditam, emit simul omne ferrum de mineris in quibus fundebatur.
	Unde cum venissent mercatores, ipse solus vendebat, non tamen faciebat magnum excessum pretii, ut expeditius venderet; tamen lucratus est de quinquaginta talentis centum.
	Dionysius autem tyrannus Syracusanorum, sentiens hunc valde ditatum, mandavit ei quod ulterius non habitaret in Syracusis, permittens tamen ei portare suas secum pecunias.
	Quod enim aliqui cives multum ditentur, reputant sibi tyranni esse inconveniens, ut infra dicetur.</p>
<p><milestone id="n. 16" unit="section"/><A NAME="79215"/><emph>n. 16</emph></p><p>Deinde cum dicit quod vero visum fuit etc., ostendit quod illud in idem redit cum primo; quia et isti Siculo et Thali philosopho idem visum fuit, ut scilicet exerceret monopoliam: et etiam utile est quod politici considerent, quia multis civitatibus necesse est acquirere pecunias, sicut et domibus; et adhuc magis, quanto civitas pluribus indiget.
	Et ideo quidam qui student circa regimina civitatum, ad hoc principaliter videntur intendere, ut multiplicent pecuniam in aerario publico.</p>
</div2>
<div2 n="10"><head>Lectio 10</head>
<p><milestone id="n. 1" unit="section"/><A NAME="79216"/><emph>n. 1</emph></p><p>Quoniam autem tres partes et cetera.
	Postquam philosophus determinavit de coniugatione domini et servi, addito etiam universali tractatu de possessione, hic determinat de aliis duabus coniugationibus domesticis, quas supra posuerat; scilicet viri ad uxorem et patris ad filium; et dividitur in partes duas.
	In prima determinat quaedam de huiusmodi coniugationibus.
	In secunda excusat se a diligentiori horum consideratione, ibi, de mulieris autem et viri et cetera.
	Circa primum duo facit.
	Primo determinat de praedictis coniugationibus, comparans eas aliis principatibus.
	Secundo movet quamdam quaestionem communem de omnibus, ibi, primo igitur quidem de servis et cetera.
	Circa primum tria facit.
	Primo ponit comparationem praedictarum coniugationum ad alios principatus.
	Secundo comparationem praedictam manifestat, ibi, in politicis quidem et cetera.
	Tertio ostendit quod solicitudo oeconomiae maxime circa huiusmodi coniugationes versatur, ibi, manifestum igitur et cetera.</p>
<p><milestone id="n. 2" unit="section"/><A NAME="79217"/><emph>n. 2</emph></p><p>Dicit ergo primo, quod cum prius dictum sit quod tres sint partes <hi>oeconomicae</hi>, idest gubernativae domus, secundum tres coniugationes praedictas: de una earum iam dictum est, scilicet de despotica, quae pertinet ad dominum et servum: unde restat dicere de secunda, quae est paterna, pertinens ad patrem et filium; et de tertia quae est nuptialis, pertinens ad virum et uxorem.
	De quibus tria dicit.
	Primo quidem, quod in utraque harum coniugationum est quaedam praelatio, sive quidam principatus.
	Vir enim principatur mulieri, et pater filiis, non quidem sicut servis, sed sicut liberis: in quo differunt hi duo principatus a principatu despotico.
	Secundum est, quod hi duo principatus non sunt uniusmodi; sed vir principatur mulieri politico principatu, idest sicut aliquis qui eligitur in rectorem civitati praeest: sed pater praeest filiis regali principatu; et hoc ideo, quia pater habet plenariam potestatem super filios, sicut et rex in regno: sed vir non habet plenariam potestatem super uxorem quantum ad omnia, sed secundum quod exigit lex matrimonii; sicut et rector civitatis habet potestatem super cives secundum statuta.
	Tertio autem manifestat hos duos principatus esse secundum naturam; quia semper quod est principalius in natura, principatur, ut supra habitum est.
	Sed masculus est naturaliter principalior femina, nisi aliquid accidat praeter naturam, sicut in hominibus effeminatis: et similiter pater est naturaliter principalior filio, sicut antiquius iuniore et sicut perfectum imperfecto; ergo naturaliter masculus principatur feminae et pater filiis.</p>
<p><milestone id="n. 3" unit="section"/><A NAME="79218"/><emph>n. 3</emph></p><p>Deinde cum dicit in politicis quidem igitur etc., manifestat comparationes praedictas.
	Et primo nuptialis principatus ad politicum.
	Secundo paterni ad regalem, ibi, puerorum autem principatus et cetera.
	Ostendit ergo primo comparationem quantum ad differentiam: quia in politicis principatibus transmutantur personae principantis et subiectae: qui enim sunt in officio principatus uno anno, subditi sunt alio; et hoc ideo quia talem principatum competit esse inter eos qui sunt aequales secundum naturam et in nullo differunt naturaliter, sed tamen tempore, quo unus principatur et alii subiiciuntur.
	Industria humana adinvenit quamdam differentiam et quantum ad figuram quae consistit in exterioribus insigniis, et quantum ad sermones, quia aliter nominantur quam prius, et aliter eos homines alloquuntur; et similiter quantum ad honores, quia scilicet cives quasdam reverentias exhibent ei qui est in principatu, quas ante non exhibebant; sicut Amasis poeta dixit de lotore pedum: ille enim qui est lotor pedum, si circumponerentur sibi huiusmodi insignia et alia duo dona exhiberentur, non videretur a principe civitatis differre.
	Sic ergo patet quod politicus principatus permutatur de persona in personam: sed hoc non contingit in principatu maris ad feminam: non enim qui est mas postea fit femina, aut e converso; sed semper manet eodem modo.</p>
<p><milestone id="n. 4" unit="section"/><A NAME="79219"/><emph>n. 4</emph></p><p>Deinde cum dicit puerorum autem principatus etc., comparat principatum paternum ad regalem secundum similitudinem; et dicit quod principatus patris respectu puerorum, id est filiorum est regalis.
	In hoc enim principatu duo attenduntur: scilicet quod pater qui generat principatur secundum amorem, naturaliter enim amat filios; et iterum principatur secundum senectutem, quasi habens quamdam naturalem praerogativam aetatis supra filios: et quantum ad hoc est <hi>species</hi>, idest similitudo principatus regalis.
	Et inde est quod <hi>Homerus appellavit Iovem</hi>, idest summum Deum, <hi>patrem virorum et deorum</hi>, idest regem omnium, et hominum, et superiorum substantiarum quas deos vocabant.
	Oportet enim quod rex qui perpetuo principatur et plenariam habet in omnibus potestatem, differat a subditis secundum naturam in quadam magnitudine bonitatis; et quod tamen sit genere idem eis, ad minus secundum speciem humanam; melius autem erit et si etiam unitate gentis.
	Et haec etiam est comparatio senioris ad iuniorem et generantis ad genitum, quod scilicet habet naturalem praerogativam perfectionis.
	Ideo autem oportet regem naturaliter differre ab aliis: nisi enim esset naturali quadam bonitate melior, non esset iustum quod semper dominaretur plenaria potestate sibi aequalibus, ut infra in tertio dicetur.
	Sic igitur naturalis differentia separat principatum regalem a politico, qui est ad aequale secundum naturam: amor autem separat principatum regalem a tyrannico, qui non principatur propter amorem, quem habet ad subditos, sed propter commodum proprium.</p>
<p><milestone id="n. 5" unit="section"/><A NAME="79220"/><emph>n. 5</emph></p><p>Deinde cum dicit manifestum igitur etc., concludit quod principalis intentio oeconomici est circa istas duas coniugationes principalior, quam circa alia.
	Magis enim intendit circa homines quam circa possessionem inanimatorum, sicut tritici, et vini et aliorum huiusmodi: et magis debet intendere ad virtutem per quam homines bene vivunt, quam ad virtutem possessionis per quam possessio bene procuratur et multiplicatur, quod signatur nomine divitiarum: et similiter etiam magis studet ad virtutem liberorum quam servorum.
	Et huius ratio potest assignari, quia principalis intentio cuiuslibet est de fine.
	Res autem inanimatae quaeruntur propter homines, sicut propter finem, et servi propter liberos ut eis ministrent.</p>
<p><milestone id="n. 6" unit="section"/><A NAME="79221"/><emph>n. 6</emph></p><p>Deinde cum dicit primo quidem igitur etc., quia fecerat mentionem de virtute liberorum et servorum, movet de hoc quaestionem; et circa hoc tria facit.
	Primo movet.
	Secundo solvit eam, ibi, manifestum quia necesse et cetera.
	Tertio ex solutione movet iterum aliam quaestionem, ibi dubitabit autem utique aliquis et cetera.
	Circa primum duo facit.
	Primo movet quaestionem circa dominum et servum.
	Secundo circa alios principatus, ibi, fere autem idem est quod quaeritur et cetera.
	Dicit ergo primo, quod de servis potest esse quaedam dubitatio.
	Manifestum est enim quod servus debet habere quamdam virtutem organicam et ministrativam, per quam scilicet sciat et possit exequi mandatum domini et ei servire, sicut supra dictum est, quod sunt quaedam serviles scientiae.
	Sed dubitatio est utrum praeter huiusmodi virtutes sit aliqua alia dignior virtus conveniens servo, sicut sunt virtutes morales, ut temperantia, fortitudo, iustitia et alia huiusmodi; vel nulla virtus competat servo, nisi quae pertinet ad corporalia servitia.
	Et dicit quod ex utraque parte videtur esse dubitatio: quia si competit servis habere huiusmodi virtutes, sicut et liberis, in nullo videbuntur differre a liberis; ex alia parte inconveniens videtur, si, cum sint homines ratione communicantes, non habeant virtutes quibus homines vivunt secundum rationem.</p>
<p><milestone id="n. 7" unit="section"/><A NAME="79222"/><emph>n. 7</emph></p><p>Deinde cum dicit fere autem idem etc., movet eamdem quaestionem in aliis principatibus; et dicit quod idem quod quaeritur de servo, potest etiam quaeri de muliere et puero, utrum scilicet oportet esse mulierem temperatam, et fortem et iustam, et similiter puerum, vel non.
	Et haec etiam quaestio potest moveri universaliter in omni principatu: utrum scilicet sit eadem virtus principantis et subiecti, vel non.
	Et obiicit ad utramque partem.
	Quia si oportet et principantem et subiectum participare calocagatia, id est bonitate virtutis, nam calos dicitur bonum et similiter cagaton, nulla ratio erit quod unus debeat subiici, et alius principari secundum semel, idest per totam vitam suam: secus autem esset si successive subiicerentur et principarentur, sicut accidit in politico principatu.
	Nec potest dici quod virtus principantis et subiecti differant secundum magis et minus: magis enim et minus non variant speciem: sed principari et subiici differunt specie.
	Unde non videtur sufficere ad differentiam principantis et subiecti, quod unus habeat plus de virtute quam alius.
	Ex alia parte si dicatur quod oportet unum habere virtutem, non autem alium, sequitur etiam inconveniens.
	Quia si ille qui principatur, non erit sobrius et iustus, non poterit bene principari.
	Si vero subiectus non habeat has virtutes, non poterit bene subiici; quia propter intemperantiam vel timorem frequenter omittet facere ea quae oportet, et sic non bene subicietur.</p>
<p><milestone id="n. 8" unit="section"/><A NAME="79223"/><emph>n. 8</emph></p><p>Deinde cum dicit manifestum igitur quia necesse etc., solvit propositam dubitationem.
	Et primo proponit solutionem in generali.
	Secundo in speciali, ibi, palam autem hoc et cetera.
	Concludit ergo primo ex rationibus inductis ad unam partem, quod necesse est quod tam principans quam subiectus participent virtute; aliter enim neque unus bene principaretur, neque alius bene subiiceretur: sed est quaedam differentia virtutis utriusque.
	Et hoc manifestat per ea quae subiiciuntur aliis naturaliter: et ponit exemplum in partibus animae, cuius una pars naturaliter subiicitur, scilicet pars irrationalis, ut irascibilis et concupiscibilis.
	Ponimus autem utriusque partis esse aliquam virtutem, sed differentem: nam virtus rationalis partis est prudentia, sed virtus irrationalis partis est temperantia et fortitudo et aliae huiusmodi virtutes.
	Unde manifestum est quod eodem modo se habet et in aliis quae principantur et subiiciuntur secundum naturam.
	Et quia natura diversificatur in diversis; ideo secundum naturam sunt diversa quae principantur et subiiciuntur.
	Alio enim modo homo liber principatur suo servo, et masculus feminae et vir puero, ut etiam supra habitum est.
	Omnibus autem his insunt partes animae quae dicta sunt.
	Unde et virtutes earum omnibus praemissis insunt, sed differenter.</p>
<p><milestone id="n. 9" unit="section"/><A NAME="79224"/><emph>n. 9</emph></p><p>Et hoc primo manifestat quantum ad partem rationalem, ad quam pertinet consiliari.
	Servus enim inquantum est servus, non habet consilium de suis actibus.
	Cuius ratio est, quia consiliamur de his quae sunt in potestate nostra; servus autem non habet actus suos in potestate sua, sed sunt actus eius in potestate domini.
	Unde servus non habet liberam potestatem consiliandi.
	Sed femina cum sit libera, habet potestatem consiliandi, sed consilium eius est invalidum.
	Cuius ratio est, quia propter mollitiem naturae ratio eius non firmiter inhaeret consiliatis, sed cito ab eis removetur propter passiones aliquas, puta concupiscentiae, vel irae, vel timoris vel alicuius huiusmodi.
	Pueri autem habent consilium, sed imperfectum: cuius ratio est, quia non habent perfectum usum rationis, ut possit singula discutere quae sunt in consiliis attendenda: et sic diversimode se habet ad id quod est rationis.</p>
<p><milestone id="n. 10" unit="section"/><A NAME="79225"/><emph>n. 10</emph></p><p>Similiter etiam considerandum est et circa morales virtutes: omnes enim participant ipsas, sed non eodem modo; sed unusquisque tantum eas participat quantum est necessarium ad proprium opus.
	Unde ille qui principatur sive civitati, sive servis, sive mulieri, sive filiis, oportet quod habeat perfectam virtutem moralem, quia opus eius est simpliciter opus <hi>architectoris</hi>, idest principalis artificis.
	Sicut enim principalis artifex dirigit et imperat ministris artis qui manu operantur, ita princeps dirigit suos subiectos; et ideo habet officium rationis, quae se habet similiter ut principalis artifex ad inferiores partes animae.
	Et ita oportet quod ille qui principatur habeat rationem perfectam: sed unusquisque aliorum qui subiiciuntur, tantum habet de ratione et de virtute quantum ille qui principatur immittit ipsis, idest tantum oportet quod habeant, quod sufficiant sequi directionem principantis implendo mandata ipsius.
	Et sic patet quod omnium praedictorum est aliqua <hi>moralis virtus</hi>, scilicet temperantia, fortitudo, et iustitia; non tamen eadem est viri et mulieris et aliorum subiectorum, sicut putavit Socrates: sed fortitudo viri est ad principandum, ut scilicet propter nullum timorem praetermittat ordinare quid faciendum sit: sed in muliere et in quolibet subdito oportet quod sit fortitudo ministrativa, ut scilicet propter timorem non praetermittat facere proprium ministerium.
	Sic etiam differt fortitudo in duce exercitus et in milite.
	Et sicut dictum est de fortitudine, ita dicendum est de omnibus aliis virtutibus; quae in principante quidem sunt principativae, in subditis autem ministrativae: et per hoc patet quod non differunt solum secundum magis et minus horum virtutes, sed aliqualiter secundum rationem.</p>
<p><milestone id="n. 11" unit="section"/><A NAME="79226"/><emph>n. 11</emph></p><p>Deinde cum dicit palam autem hoc etc., manifestat quod dixerat magis in particulari: et dicit quod hoc quod dictum est, magis erit manifestum his qui volunt considerare magis in particulari: quia illi qui de actibus humanis volunt dicere in universali tantum, decipiunt seipsos, quia non possunt plene pervenire ad veritatem: sicut si aliquis esset contentus ut sciret quod virtus est per quam anima bene se habet, aut per quam homo iuste operatur, aut aliquid aliud talium, et nihil plus vellet scire de virtute, deciperet seipsum, imperfectam et inutilem habens scientiam de virtute.
	Multo enim melius dicunt illi qui enumerant virtutes in speciali, sicut Gorgias fecit, quam illi qui dicunt solum in generali cuius ratio est: quia actus sunt circa singularia: unde ea quae ad actus pertinent, in particulari sunt consideranda.
	Et ideo sicut quidam poeta dixit de muliere quiddam particulariter ad eius virtutem pertinens, ita etiam est aestimandum in omnibus.
	Ad mulieris enim ornatum vel honestatem pertinet quod sit taciturna, hoc enim ex verecundia provenit quae mulieribus debetur: sed hoc ad ornatum viri non pertinet, sed magis quod sicut decet loquatur.
	Unde et apostolus monet quod mulieres in Ecclesiis taceant, et si quid dicere volunt, domi viros suos interrogent.
	Sed quia puer est imperfectus, virtus eius non est ad seipsum, idest ut secundum suum sensum regatur, sed ut disponatur secundum quod est conveniens ad finem debitum, et ad obediendum ductori, scilicet paedagogo.
	Unde in Ecclesiastico sapiens dicit: <hi>non des (filio tuo) potestatem in iuventute, et ne despicias cogitatus illius</hi>.
	Similiter etiam virtus servi est in ordine ad dominum.
	Dictum est enim supra, quod servus est utilis ad necessaria vitae: unde indiget quidem virtute, sed parva; et tanta, ut non deficiat ab his, quae debet operari, propter intemperantiam concupiscentiae, vel propter timiditatem.</p>
</div2>
<div2 n="11"><head>Lectio 11</head>
<p><milestone id="n. 1" unit="section"/><A NAME="79227"/><emph>n. 1</emph></p><p>Dubitabit autem (utique) aliquis et cetera.
	Soluta praecedenti dubitatione, hic movet quamdam aliam dubitationem, quae ex praemissa solutione oritur.
	Et circa hoc tria facit.
	Primo movet dubitationem.
	Secundo solvit eam, ibi, aut differt ab his et cetera.
	Tertio inducit quoddam corollarium ex solutione posita, ibi, manifestum igitur, et cetera.
	Est ergo dubitatio de hoc, quod supra dictum est.
	Si enim verum est, quod oportet servum habere quamdam virtutem, ne propter intemperantiam aut timorem deficiat ab operibus; pari ratione videbitur, quod artifices, ad hoc quod sint boni artifices, oporteat habere aliquam virtutem; cum multoties contingat, quod propter intemperantiam, vel alia vitia, defectum faciant in suis operibus, utputa negligenter evagantes dum aliis intendunt.</p>
<p><milestone id="n. 2" unit="section"/><A NAME="79228"/><emph>n. 2</emph></p><p>Deinde cum dicit aut differt ab his plurimum etc., solvit propositam dubitationem: et dicit, quod multa differentia est inter servum et artificem: et hoc probat per duas rationes.
	Quarum prima est, quia servus in aliquo est particeps vitae, idest conversationis humanae inquantum est servus.
	Dictum est enim supra, quod servus est instrumentum in his, quae pertinent ad actionem, idest ad conversationem hominum.
	Et ideo cum virtutes morales perficiant hominem in conversatione humana, oportet quod servus, ad hoc quod sit bonus, participet aliquid de virtute morali.
	Sed artifex remotius se habet a conversatione humana: non enim operatio artificis, inquantum huiusmodi, est circa agibilia conversationis humanae, sed circa aliqua artificiata, quae dicuntur factibilia: unde aliquis dicitur bonus artifex, utputa bonus faber, ex hoc, quod sciat, et potest facere bonos cultellos, etiam si male utatur, vel negligenter sua arte: sed tamen intantum immittit de virtute in sua operatione inquantum exhibet de servitute ad conversationem humanam.
	Sicut videmus, quod aliqui <hi>artifices</hi>, ut banausi, idest mercenarii, utputa coqui, habent quandam determinatam servitutem, dum deputantur ad quaedam specialia ministeria, et serviunt: et secundum hoc indigent virtute morali, ad hoc quod sint boni in ministerio.</p>
<p><milestone id="n. 3" unit="section"/><A NAME="79229"/><emph>n. 3</emph></p><p>Secundam rationem ponit ibi, et servus quidem et cetera.
	Quia servus est de his quae sunt a natura: probatum est enim supra, quod aliqui sunt naturaliter servi: sed nullus est coriarius vel ullius artis artifex a natura; sed omnes artes sunt adinventae per rationem.
	Virtus autem ad ea se habet, quae sunt nobis a natura.
	Habemus enim naturalem quamdam inclinationem ad virtutem, ut dictum est in secundo Ethicorum; unde patet, quod ad hoc quod aliquis sit bonus servus, indiget virtute morali; non autem ad hoc, quod sit bonus artifex.</p>
<p><milestone id="n. 4" unit="section"/><A NAME="79230"/><emph>n. 4</emph></p><p>Deinde cum dicit manifestum igitur etc., infert quoddam corollarium ex dictis.
	Dictum est enim, quare servus indiget virtute: oportet autem, quod homo, qui habet inclinationem ad virtutem, consequatur virtutem per studium alicuius gubernantis; sicut cives debent fieri virtuosi per legislatorem, ut dicitur in secundo Ethicorum.
	Unde manifestum est, quod huius virtutis, quam servus debet habere ad hoc quod sit bonus, dominus eius debet ei esse causa, instruendo eum qualiter agere debeat, et puniendo si male facit, et remunerando si bene: sed non est dicendum quod ad dominum pertineat quod habeat despoticam, id est dominalem quamdam scientiam quae doceat opera servilia ipsum servum, puta quod doceat ipsum coquinare, vel aliqua huiusmodi facere; sed debet eum docere, quomodo sit temperatus, et humilis, et patiens, et alia huiusmodi.
	Unde non dicunt bene, qui dicunt quod non est ratione utendum ad servos, sed solo praecepto.
	Magis enim debemus servos monere ad virtutem, quam filios pueros; quia nondum sunt ita capaces monitionis.
	Et de his quidem sic determinatum sit.</p>
<p><milestone id="n. 5" unit="section"/><A NAME="79231"/><emph>n. 5</emph></p><p>Deinde cum dicit de mulieris autem et viri etc., excusat se a diligentiori determinatione de duabus coniugationibus.
	Et circa hoc tria facit.
	Primo exponit excusationem.
	Secundo assignat rationem dictorum, ibi, quoniam enim domus quidem, et cetera.
	Tertio continuat praedicta dicendis, ibi, quare, quoniam de his et cetera.
	Dicit ergo primo, quod in his quae dicenda sunt de politiis, id est de civitatibus, necessarium est tractare de virtute mulieris et viri, et patris et filiorum, et de omelia, id est collocutione vel conversatione eorum adinvicem, quid in hoc fit bene et quid non bene, et quomodo illud quod est bonum, sit procurandum, et illud quod sit malum, sit vitandum: et ita ad praesens antequam de politiis dicamus, determinari hic non possunt.</p>
<p><milestone id="n. 6" unit="section"/><A NAME="79232"/><emph>n. 6</emph></p><p>Deinde cum dicit quoniam enim domus (quidem) omnis etc., assignat duas rationes, quare praedicta oporteat determinari circa politias: quarum prima est, quia dispositionem partis oportet considerare in comparatione ad totum, sicut dispositionem fundamenti in comparatione ad domum; sed domus est pars civitatis, ad quam primo pertinent istae duae coniugationes patris et filii, viri et uxoris: unde secundum comparationem ad politiam oportet considerare qualiter sint erudiendi pueri et uxores.
	Secundam rationem ponit ibi, si quidem aliquid differt et cetera.
	Ea enim quorum dispositio facit differentiam circa bonitatem civitatis, sunt consideranda in politiis.
	Sed huiusmodi sunt instructiones puerorum et mulierum, quomodo utrique sint boni, quia mulieres sunt media pars hominum liberorum qui sunt in civitate; ex pueris autem crescunt viri, quos oportet esse dispensatores civitatis: ergo in politiis determinandum est de instructione filiorum et uxorum.</p>
<p><milestone id="n. 7" unit="section"/><A NAME="79233"/><emph>n. 7</emph></p><p>Deinde cum dicit quare, quoniam etc., continuat dicta dicendis: et dicit quod quia determinatum est de praemissis, <hi>de reliquis autem dicendum est in aliis</hi>, idest sequentibus, quae ad politias pertinent, debemus ad praesens dimittere istos sermones pertinentes ad dispensationem domus, tamquam iam consummationem habentes; et faciemus aliud principium, considerando ea quae dicta sunt ab aliis de optima politia.
	Et sic terminatur primus liber.</p>
</div2></div1>
<div1 n="2"><head>Liber 2</head>
<div2 n="1"><head>Lectio 1</head>
<p><milestone id="n. 1" unit="section"/><A NAME="79234"/><emph>n. 1</emph></p><p><hi>Quia considerare volumus de communione politica</hi> et cetera.
	Postquam philosophus determinavit in primo libro de his quae pertinent ad domum, quae sunt elementa quaedam civitatis, hic incipit determinare de ipsa civitate secundum modum quem in fine primi tetigit, et etiam in fine decimi Ethicorum.
	Primo enim ponit ea quae ab aliis dicta sunt de politica communicatione.
	Secundo incipit determinare de ea secundum propriam sententiam in tertio libro, ibi, et qui de politia considerat et cetera.
	Circa primum duo facit.
	Primo dicit de quo est intentio.
	Secundo prosequitur suam intentionem, ibi, principium autem primo faciendum et cetera.
	Circa primum duo facit.
	Primo proponit suam intentionem.
	Secundo excusat eam, ibi, adhuc autem quaerere et cetera.
	Dicit ergo primo, quod intentio nostra principalis est considerare de communione politica, ut sciamus quis modus politicae conversationis sit optimus, quemadmodum (habeat) omnia ea secundum quae possunt homines vivere maxime ad votum.
	Ad hoc consequendum oportet <hi>considerare politias</hi>, idest ordinationes civitatis quas alii tradiderunt, sive sint illae quibus quaedam civitatum utuntur quae laudantur de hoc quod bene reguntur legibus: sive etiam sint ab aliquibus philosophis et sapientibus traditae quae videntur bene se habere.
	Et hoc ideo oportet considerare, ut appareat quid sit rectum et utile in conversatione et regimine civitatis.
	Ex collatione enim multorum magis potest apparere quid sit melius et utilius.</p>
<p><milestone id="n. 2" unit="section"/><A NAME="79235"/><emph>n. 2</emph></p><p>Notandum est autem quod ad optimam politiam pertinere dicit, ut homines vivant <hi>quam maxime ad votum</hi>, id est secundum hominum voluntatem; quia voluntas hominis principaliter est de fine humanae vitae, ad quem ordinatur tota politica conversatio.
	Unde secundum quod homines diversimode existimant de fine vitae humanae, secundum hoc diversimode homines existimant de conversatione civitatis.
	Qui enim finem humanae vitae ponunt delectationes vel potentiam aut honores, aestimant illam civitatem esse optime dispositam, in qua homines possunt vivere delitiose vel acquirere multas pecunias, aut consequi magnos honores vel etiam multis dominari.
	Qui vero finem praesentis vitae ponunt in bono quod est praemium virtutis, aestimant illam civitatem esse optime dispositam in qua homines maxime pacifice et secundum virtutem vivere (possunt).
	Unde simpliciter verum est quod optima dispositio civitatis est secundum quorumlibet opinionem, prout in civitate potest vivere homo ad votum.
	Item notandum est quod dicit se consideraturum de politiis communitatum, quae bene dicuntur regi, et de ordinationibus civitatum a sapientibus traditis, quae videntur bene se habere; quia ad inveniendum veritatem, non multum prodest consideratio eorum quae sunt manifeste falsa, sed eorum quae probabiliter dicuntur.</p>
<p><milestone id="n. 3" unit="section"/><A NAME="79236"/><emph>n. 3</emph></p><p>Deinde cum dicit adhuc autem quaerere etc., excusat propriam intentionem; et dicit quod non oportet alicui videri quod hoc ipsum quod est quaerere aliquid aliud in ordinationibus civitatum, praeter ea quae ab aliis dicta sunt, procedat ex hoc quod ipse (velit) sophizare, id est suam sapientiam ostentare: sed ideo interserit hanc artem, quia ea quae ab aliis dicta sunt, in multis videntur non bene se habere.</p>
<p><milestone id="n. 4" unit="section"/><A NAME="79237"/><emph>n. 4</emph></p><p>Deinde cum dicit principium autem etc., prosequitur suam intentionem, prosequendo ea quae ab aliis dicta sunt de ordinatione civitatis.
	Et primo ponit diversas ordinationes civitatum traditas a diversis.
	Secundo ostendit qui fuerunt et quales, qui de huiusmodi se intromiserunt, ibi, eorum autem qui pronuntiaverunt et cetera.
	Prima autem pars dividitur in duas, secundum diversitatem quam in praemissis tetigit.
	In prima enim ponit ordinationes civitatis quae sunt ab aliquibus sapientibus traditae.
	In secunda ponit eas quae in quibusdam civitatibus ordinate viventibus observantur, ibi, de ea autem quae Lacedaemoniorum et cetera.
	Prima dividitur in tres.
	Primo ponit ordinationem civitatis, quam tradidit Socrates vel Plato discipulis eius, qui in suis libris Socratem loquentem introducit.
	In secunda ponit ordinationem civitatis traditam a quodam qui Felleas dicebatur, ibi, sunt autem quaedam et cetera.
	In tertia ponit ordinationem Hyppodami, ibi, Hyppodamus autem et cetera.
	Circa primum duo facit.
	Primo pertractat quamdam quaestionem de quadam ordinatione, quam Plato dixit esse utilissimam civitati.
	Secundo prosequitur de ordinatione ipsius quantum ad alia, ibi, fere autem similiter et quae circa leges.
	Circa primum duo facit.
	Primo movet quaestionem.
	Secundo prosequitur eam, ibi, habet itaque difficultates et cetera.
	Circa primum tria facit.
	Primo movet quamdam quaestionem trimembrem.
	Secundo excludit unum membrum ipsius, ibi, nullo quidem igitur et cetera.
	Tertio quaerit de aliis duobus, ibi, sed utrum quibuscumque et cetera.</p>
<p><milestone id="n. 5" unit="section"/><A NAME="79238"/><emph>n. 5</emph></p><p>Dicit ergo primo, quod principium huius considerationis faciendum est ab eo quod primo considerandum occurrit secundum naturam civitatis.
	Cum enim civitas sit communitas, quaedam necesse est primo considerare: utrum omnes cives debeant communicare in omnibus, aut in nullo; aut in quibusdam, et quibusdam non.</p>
<p><milestone id="n. 6" unit="section"/><A NAME="79239"/><emph>n. 6</emph></p><p>Deinde cum dicit nullo quidem igitur etc., excludit unum trium membrorum.
	Impossibile est enim dicere quod cives in nullo communicent: quod probat dupliciter.
	Primo quidem, quia civitas est quaedam communicatio.
	Unde contra rationem civitatis esset quod cives in nullo communicarent.
	Secundo, quia manifestum est quod omnes cives necesse est communicare, saltem in loco, quia unus est locus unius civitatis.
	Concives autem dicuntur qui sunt socii in una civitate: unde oportet quod communicent in loco.</p>
<p><milestone id="n. 7" unit="section"/><A NAME="79240"/><emph>n. 7</emph></p><p>Deinde cum dicit sed utrum quibuscumque etc., relinquit duo alia membra sub dubitatione: scilicet utrum melius sit quod civitas quae debet bene conversari communicet in quibuscumque contingit aliquos communicare; vel in quibusdam eorum communicet et in quibusdam non.
	Quaedam enim sunt in quibus nullo modo contingit communicare; sicut in omnibus personalibus, puta in membris corporis.
	Sed in filiis et uxoribus et possessionibus contingit cives communicare adinvicem, sicut traditur in politica Platonis: ibi enim dixit Socrates quod oportet ad optimam civitatem, quod sint communes possessiones omnium civium et communes uxores, ita scilicet quod indifferenter omnes accedant ad omnes; et per consequens sequitur quod filii sint communes propter incertitudinem filiorum: et hoc tangitur in principio Timaei.
	Quaerendum est ergo, utrum melius sit se habere conversationem, politicam sicut nunc, aut secundum legem quam Socrates in sua politica scripsit.</p>
<p><milestone id="n. 8" unit="section"/><A NAME="79241"/><emph>n. 8</emph></p><p>Deinde cum dicit habet itaque difficultates etc., inquirit de praedicta quaestione.
	Et primo ostendit inconvenientiam praedictae positionis de communitate uxorum et possessionum.
	Secundo ostendit eius insufficientiam, ibi, causa autem deviationis et cetera.
	Circa primum tria facit.
	Primo improbat legem Socratis quantum ad communitatem uxorum et filiorum.
	Secundo quantum ad communitatem possessionum, ibi, habitum autem his est et cetera.
	Tertio communiter quantum ad utrumque, ibi, et ad hoc interimunt et cetera.
	Circa primum duo facit.
	Primo proponit ea secundum quae potest apparere positio Socratis de communitate uxorum inconveniens.
	Secundo prosequitur illa, ibi, dico autem unam esse civitatem et cetera.</p>
<p><milestone id="n. 9" unit="section"/><A NAME="79242"/><emph>n. 9</emph></p><p>Circa primum ponit quatuor: quorum primum est quod ista ordinatio de communitate mulierum habet multas alias difficultates, praeter eas inconvenientias quae statim tangentur.
	Secundum est quod causa propter quam Socrates dixit, hoc oportere lege ordinari, non videtur esse rationabilis.
	Tertium est quod per istam legem non posset perveniri ad finem (scilicet) utilitatem civitatis, quam Socrates existimabat.
	Quartum est quod insufficienter tradidit: cum enim communia non possint singulis applicari nisi secundum certum modum distribuendi, ipse cum faceret mulieres communes non docebat modum quomodo essent singulis dividendae ad usum.</p>
<p><milestone id="n. 10" unit="section"/><A NAME="79243"/><emph>n. 10</emph></p><p>Deinde cum dicit dico autem etc., prosequitur tria eorum quae dixerat: nam quartum de insufficientia est per se manifestum.
	Primo enim ostendit causam huius ordinationis a Socrate assignatam esse irrationabilem.
	Secundo ostendit quod per hanc legem civitas non posset consequi finem, quem Socrates intendebat, ibi, at vero neque si hoc optimum et cetera.
	Tertio ostendit quod haec lex habet multas difficultates, ibi, adhuc autem et tales difficultates et cetera.
	Circa primum duo facit.
	Primo proponit causam legis quam Socrates assignabat.
	Secundo improbat eam, ibi, quamvis manifestum sit et cetera.
	Dicit ergo primo, quod Socrates supponebat hoc quasi principium, quod optimum esset civitati quod esset una quantumcumque posset: propter hoc enim volebat omnia esse communia, etiam filios et uxores, ut cives essent maxime ad invicem uniti.</p>
<p><milestone id="n. 11" unit="section"/><A NAME="79244"/><emph>n. 11</emph></p><p>Deinde cum dicit quamvis manifestum sit etc., improbat praedictam causam tribus rationibus: circa quarum primam dicit, manifestum esse quod tantum posset procedere unitas civitatis magis quam deberet, quod non remaneret civitas.
	Dictum enim est supra quod civitas est naturaliter quaedam multitudo: multitudo autem opponitur unitati.
	Unde si civitas fuerit magis una quam deberet, iam non esset civitas, sed ex civitate fieret domus: et iterum si domus uniretur plus quam deberet, ex domo non remaneret nisi unus homo.
	Nullus enim dubitat quin una domus est magis unum quam civitas, et magis unus homo est unum quam domus.
	Unde si etiam aliquis posset facere quod in tota civitate esset tanta unitas sicut in una domo, non deberet hoc facere, quia sic destrueretur civitas.</p>
<p><milestone id="n. 12" unit="section"/><A NAME="79245"/><emph>n. 12</emph></p><p>Sed quia posset aliquis dicere quod Socrates non intelligebat de unitate quae excludit multitudinem personarum, sed de unitate quae excludit dissimilitudinem; ideo subiungit quod civitas non solum debet esse ex pluribus hominibus, sed etiam oportet esse ex differentibus specie, idest ex hominibus diversarum conditionum.
	Non enim fit civitas ex hominibus qui sunt totaliter similes secundum conditiones.
	Et hoc manifestat tripliciter.
	Primo quidem, quia aliud est civitas et aliud est multitudo congregata ad simul pugnandum.
	Quia multitudo congregata ad simul pugnandum est utilis ex sola quantitate numerali, etiam si omnes sint eiusdem conditionis; quia talis multitudo est adunata propter adiutorium, sicut contingit in illis qui volunt trahere aliquod pondus, quod maior multitudo hominum trahit maius pondus; ita etiam maior multitudo militum similium magis auxiliatur ad victoriam.
	Secundo per hoc quod civitas, in hoc quod ex dissimilibus constituitur, differt ab illa gente in qua multitudo non dividitur per habitationem diversarum civitatum aut vicorum, sed unusquisque separatim habitat per seipsum, sicut accidit apud Arcades.
	Est autem Arcadia quaedam provincia in Graecia, in qua unusquisque per se habitat: et sic sunt quodammodo omnes aequales et similes.
	Tertio ostendit idem per hoc, quod ea ex quibus oportet unum aliquid perfectum fieri, differunt specie: unde omne totum perfectum in rebus naturalibus invenitur esse constitutum ex partibus diversis secundum speciem; ut homo ex carnibus, ossibus et nervis.
	Totum vero quod componitur ex partibus eiusdem speciei est imperfectum in genere naturae, sicut aer et aqua et alia inanimata corpora.
	Unde manifestum est quod, cum civitas sit quoddam totum perfectum, oportet quod consistat ex partibus dissimilibus secundum speciem.</p>
<p><milestone id="n. 13" unit="section"/><A NAME="79246"/><emph>n. 13</emph></p><p>Et ideo dictum est in quinto Ethicorum quod civitas conservatur per aequale contrapassum, idest per hoc quod alicui proportionaliter retribuitur aequale ei quod fecit, quia hoc necesse est quod sit in liberis et aequalibus.
	Si enim non retribueretur alicui secundum quod fecit, esset quaedam servitus, ut ibidem dictum est.
	Haec autem retributio quae hic contrapassum dicitur in his qui sunt aequales secundum quantitatem, fit secundum aequalitatem quantitatis, ut quantum aliquis dedit, tantum recipiat: quantum fecit, tantum patiatur.
	In his autem qui non sunt aequales secundum quantitatem, sed secundum proportionem, servetur etiam aequalitas proportionis: utpote quanto ille qui fecit iniuriam est minor, in eadem proportione plus puniatur.
	Maioris enim culpae est quod aliquis percutiat digniorem personam quam inferiorem.
	Sic igitur patet quod, cum de ratione civitatis sit quod civitas ex dissimilibus constituatur, non est verum quod Socrates putavit quod oporteat civitatem esse maxime unam; quia si tollatur dissimilitudo civium, iam non erit civitas.
	Quae quidem dissimilitudo maxime videtur tolli factis communibus possessionibus et mulieribus et filiis.</p>
<p><milestone id="n. 14" unit="section"/><A NAME="79247"/><emph>n. 14</emph></p><p>Secundam rationem ponit, ibi, <hi>simul autem</hi> et cetera.
	Quae etiam inducitur ad ostendendum quod oportet esse aliquam differentiam inter cives.
	Oportet enim quod quidam eorum principentur et quidam subiiciantur.
	Non enim est possibile quod omnes simul principentur: sed si hoc fiat, oportet quod hoc sit vicissim, ita quod unusquisque in suo anno principetur, aut quocumque alio tempore determinato, puta mense, vel die, vel etiam secundum quemcumque alium ordinem, puta quod sorte principes eligantur: et secundum hunc modum vicissitudinarii principatus accidit, quod omnes diversis temporibus principentur, sicut si in civitate aliqua non semper iidem homines essent coriarii vel fabri, sed vicissim sequeretur quod omnes cives fierent coriarii et fabri.</p>
<p><milestone id="n. 15" unit="section"/><A NAME="79248"/><emph>n. 15</emph></p><p>Subiungit autem quod melius est quod ita disponatur civitas politica, si possibile sit quod iidem semper principentur.
	Hoc enim dicit esse possibile quando in aliqua civitate inveniuntur aliqui viri multum aliis excellentiores per quos optimum erit ut semper civitas regatur: sed quando hoc non est possibile eo quod omnes cives fere sunt aequales secundum naturalem industriam et virtutem, tunc iustum est quod omnes participent principatu, sive principari sit quoddam bonum, sive malum; quia et communibus bonis et communibus oneribus iustum est ut aequaliter participent qui sunt aequales in civitate.
	Iustum igitur esset, si esset possibile, quod omnes simul principarentur: sed quia hoc non est possibile, ad huius iusti imitationem observatur quod illi qui sunt aequales in parte sibiinvicem cedant, tamquam a principio sint similes: quia dum quidam eorum principantur, et quidam subiiciuntur, quodammodo facti sunt dissimiles et diversi per gradum dignitatis.
	Et ita etiam quaedam diversitas est inter eos quod simul principantur, dum diversi in civitate diversos principatus vel officia gerunt.
	Et sic patet quod ad civitatem requiritur principantium et subiectorum diversitas, vel simpliciter, vel secundum aliquod tempus.
	Sic igitur manifestum est ex praedictis, quod civitas non est sic nata esse una, sicut quidam dicunt, ut omnes sint similes.
	Et illud quod dicitur esse maximum bonum in civitatibus, scilicet maxima unitas, destruit civitatem.
	Unde non potest esse bonum civitatis, quia unaquaeque res salvatur per id quod est sibi bonum.</p>
<p><milestone id="n. 16" unit="section"/><A NAME="79249"/><emph>n. 16</emph></p><p>Tertiam rationem ponit, ibi, est autem et per alium modum et cetera.
	Et procedit ista ratio alio modo a praemissis: nam prima ratio sumebatur ex partibus dissimilibus ex quibus necesse est constitui civitatem: haec vero ratio sumitur ex fine civitatis qui est sufficientia vitae.
	Et hoc est quod dicit quod per alium modum potest manifestari quod non est melius quod homo quaerat valde unire civitatem; per hoc enim tollitur sufficientia vitae.
	Manifestum est enim quod una domus vel familia tota magis est sufficiens ad vitam quam unus homo; et civitas est magis sufficiens quam domus.
	Tunc enim iam debet esse civitas cum communitas multitudinis est per se sufficiens ad vitam.
	Si igitur id quod est minus unum est magis per se sufficiens, ut domus homine et civitas domo, manifeste sequitur quod eligibilius est in civitate quod sit minus una quantum ad distinctionem civium, quam quod sit magis una.
	Tanto enim erit sibi sufficientior, quanto plures diversitates hominum in ea inveniuntur.
	Unde patet falsum esse quod Socrates dixit optimum esse in civitate quod sit maxime una.</p>
</div2>
<div2 n="2"><head>Lectio 2</head>
<p><milestone id="n. 1" unit="section"/><A NAME="79250"/><emph>n. 1</emph></p><p>At vero neque si hoc optimum et cetera.
	Postquam reprobavit causam quam Socrates assignabat, legis ferendae de communitate mulierum et filiorum, ostendens non esse optimum in civitate quod sit maxime una: hic incipit ostendere quod civitas non consequitur maximam unitatem per legem praemissam.
	Et ponit ad hoc quatuor rationes.
	Circa quarum primam dicit, quod dato, quod hoc esset optimum civitatis, ut esset maxime una; non tamen hic videtur ostendi quod civitas sit maxime una per hoc quod omnes simul dicant, hoc est meum et hoc non est meum.
	Si enim omnia sint communia, nullus posset dicere: hoc est meum, nisi de quo et alius diceret: hoc est meum.
	Et hoc putabat Socrates esse signum huius quod est civitatem esse perfecte unam.
	Videbat enim quod ex hoc oriuntur discidia in civitate, quod unus curat proprium bonum et alius bonum suum, et sic studia hominum ad diversa feruntur; quia non est idem de quo unusquisque dicit, <hi>hoc est meum</hi>.
	Sed si omnes dicerent de una et eadem re, <hi>hoc est meum</hi>, omnium studia ferrentur in unum; et sic, sicut putabat Socrates, civitas esset maxime una.
	Sed haec non est causa: quia cum tu dicis omnes dicerent: hoc est meum: haec propositio est duplex; eo quod ly omnes possit teneri distributive vel collective.
	Si distributive, esset sensus quod unusquisque per se ipsum posset dicere de tali re, hoc est meum; et tunc forte esset verum quod Socrates dixit: quia unusquisque unum et eumdem diligeret tamquam filium proprium, et similiter mulierem tamquam suam propriam.
	Et ita est etiam de substantia, idest de possessione.
	Sed illi qui utuntur communibus uxoribus et pueris, non dicent omnes in isto sensu, hoc est meum, sed omnes quidem dicent collective tamquam possidentes unam rem communem: ita tamen quod nullus per se ipsum dicet, hoc est meum: et idem est etiam si possessio sit communis: nullius enim secundum seipsum erit propria.
	Sic igitur patet quod quidam sophisticus syllogismus est secundum quem procedebat Socrates dicens quod dicere omnes, hoc est meum, est signum perfectae unitatis: quia istae dictiones omnes et utrumque propter suam duplicitatem, etiam in orationibus, idest in disputationibus faciunt syllogismos litigiosos, idest sophisticos: puta si aliquis dicat, propositis tribus ex una parte et tribus ex alia, utraque istorum sunt paria: hoc enim est verum, si collective accipiatur, quia simul iuncta sunt paria: si vero distributive accipiatur, sunt imparia.
	Unde dicendum est quod in uno sensu dicere omnes de eodem quod sit suum, esset bonum, scilicet secundum quod ly omnes tenetur distributive: sed non est possibile: implicat enim contradictionem: ex hoc enim ipso quod est proprium huius, non est alterius.
	Si autem non accipiatur sic, sed collective, non erit consentaneum, idest congruum civitati.</p>
<p><milestone id="n. 2" unit="section"/><A NAME="79251"/><emph>n. 2</emph></p><p>Secundam rationem ponit, ibi, ad haec autem etc., per quam ostendit quod dictum Socratis non solum non est utile civitati, sed etiam infert maximum nocumentum.
	Videmus enim quod de eo quod est commune multorum valde parum curatur: quia omnes maxime curant de propriis; sed de communibus minus etiam curant homines quam quantum pertinet ad unumquemque; ita quod ab omnibus simul minus curatur, quam curaretur si esset unius solius.
	Dum enim unus credit quod alius faciat, omnes negligunt: sicut accidit in servitiis ministrorum, quod multi servientes quandoque peius serviunt, dum unus expectat quod alius faciat.
	Secundum autem legem Socratis sequitur quod unusquisque civis haberet mille filios vel plures; et sic minus curabit de singulis quam si haberet unum solum.
	Et si addamus quod isti mille filii non sunt proprii uniuscuiusque civium, sed incertus est filius incerti patris, multo minus curabunt.
	Unde sequetur quod omnes cives similiter negligent curam puerorum, et hoc erit maximum damnum in civitate.</p>
<p><milestone id="n. 3" unit="section"/><A NAME="79252"/><emph>n. 3</emph></p><p>Tertiam rationem ponit, ibi, adhuc sic unusquisque et cetera.
	Dicens quod sic, idest secundum positionem Socratis, unusquisque civium dicet de unoquoque civium bene operante, vel male, quotcumque contingat eos esse, dicet inquam, hic est meus, aliquod secundum naturam existens, puta, hic meus filius, vel illius.
	Et hoc modo dicet de unoquoque mille, vel quotcumque contingat esse in civitate: et hoc dicet non quasi pro certo sciat hunc esse suum filium, vel illius, sed cum dubitatione; quia si mulieres sint communes, multis accedentibus ad unam, non potest esse manifestum, ex quo patre contingat esse genitum filium; quia multi sunt qui non generant; et etiam immanifestum est, cuius filium contingat esse servatum in vita multis morientibus.
	Est ergo considerandum utrum melius sit, quod per modum istum aliquis appellet aliquid idem, id est suum filium vel nepotem quemlibet de numero duorum millium vel decem milium, aut magis, quod aliquis appellet aliquem iuvenem suum proprium, sicut modo in civitatibus faciunt.
	Videmus enim, quod unum et eundem iuvenem quidam civium vocant filium suum, quidam nepotem, vel secundum quamdam aliam propinquitatem, sive consideretur propinquitas propter consanguinitatem, sive propter aliquam familiaritatem, sive quia aliquis a principio habuit curam ipsius, puta, quia fuit tutor eius vel instructor, aut etiam eorum, quae ad ipsum pertinent, et cum unum dicat filium vel nepotem, alium dicet esse fratruelem, vel contribulem.
	Dicuntur autem fratrueles, qui sunt ex duobus fratribus nati.
	Contribules autem qui sunt ex una tribu, puta ex una societate in civitate.
	Sic igitur patet, quod non solum secundum legem Socratis multi cives dicunt de uno et eodem, hic est meus, sed etiam secundum consuetudinem quae nunc in civitatibus observatur.
	Sed in hoc videtur esse praeeminentia secundum legem Socratis, quod multi dicent hunc esse suum filium.
	Ex alia vero parte est praeeminentia ex hoc, quod diversi dicent unum et eundem esse suum, non tamquam communem, sed tamquam proprium, vel nepotem, vel filium, vel fratrem, vel aliquid huiusmodi.
	Multo autem melius et efficacius est ad amicitiam et curam impendendam, quod aliquis aestimet esse aliquem proprium nepotem, quam quod aestimet eum filium communem per modum quo Socrates posuit; quia sicut dictum est, propria magis homines amant et procurant quam communia.
	Unde patet, quod lex Socratis magis affert civitati detrimentum quam utilitatem.</p>
<p><milestone id="n. 4" unit="section"/><A NAME="79253"/><emph>n. 4</emph></p><p>Quartam rationem ponit ibi, quinimo, sed neque diffugere et cetera.
	Et dicit, quod quamvis Socrates putaret per communitatem filiorum et mulierum hoc evitare, ut nullus dicat esse suum proprium filium vel fratrem, sed communiter hoc opinentur, tamen non potest hoc effugere, quin aliqui suspicentur de aliquibus, quod sint fratres eorum, vel filii, vel patres vel matres: et hoc propter similitudinem quae frequenter invenitur inter filios et patres vel matres.
	Unde quidam eorum, qui describunt peryodos terrae, id est quomodo circularitas mundi est habitata, narrant quod in superiori Lybia quidam habent communes uxores, sed dividunt filios secundum similitudines, ita quod unusquisque virorum accipit sibi pro filio illum qui sibi similatur.
	Et hoc etiam videmus contingere in feminis aliorum animalium, sicut equae, et vaccae, quae naturaliter habent, quod faciunt filios similes patribus.
	Sicut dicitur de quadam equa, quae in terra Pharsaliae ob hoc vocabatur iusta, quia filios reddebat similes patribus.
	Unde manifestum est, quod Socrates per legem quam dicit esse ferendam de communitate uxorum et filiorum, non potest hoc consequi, ut non sint privati affectus inter homines.</p>
</div2>
<div2 n="3"><head>Lectio 3</head>
<p><milestone id="n. 1" unit="section"/><A NAME="79254"/><emph>n. 1</emph></p><p>Adhuc autem et tales difficultates et cetera.
	Postquam philosophus ostendit, quod causa, quam Socrates assignabat, suae legis, non erat rationabilis, scilicet quod optimum esset civitati esse maxime unam, et iterum quod maxima unitas non provenit ex communitate mulierum et filiorum, hic tertio vult ostendere multas difficultates et inconvenientia, quae consequentur ex tali lege: et proponit sex rationes.
	Circa quarum primam dicit, quod illis qui constituunt hanc communitatem mulierum et filiorum, non est facile, quod devitent has difficultates, et inconvenientia quae dicentur.
	Primo enim non potest contingere quin in civitate contingant vulnerationes et homicidia.
	Quandoque quidem involuntaria, puta cum casu fiunt.
	Quandoque autem voluntaria, puta cum fiunt ex odio vel ira.
	Et iterum rixae et maledictiones sive opprobria: quae omnia multo magis inconveniens est quod fiant parentibus, vel aliis propinquis secundum cognationem, quod extraneis et remotis; quanto enim naturaliter aliquis magis inclinatur ad amorem alterius, tanto magis inconveniens est, quod ei inferat nocumentum.
	Et huiusmodi nocumenta vel iniuriae multo magis fient ad illos de quibus nescietur pro certo quod sint filii eorum quibus inferunt tales iniurias, quam apud illos de quibus pro certo scitur.
	Potest etiam cum hoc reputari, quod sit facta aliqua dissolutio propinquitatis; sicut contingit quandoque, quod propinquitas tollitur, vel propter longinquam generationem, vel quandoque etiam consanguinei abdicantur propter aliquam offensam.
	Sed illi qui nesciunt propinquitatem, nullam possunt putare solutionem propinquitatis esse factam.
	Unde patet, quod huiusmodi mala, quae in civitatibus proveniunt, erunt magis inconvenientia si ponatur communitas mulierum et filiorum; quia scilicet continget, frequenter quod fiant ad propinquos.</p>
<p><milestone id="n. 2" unit="section"/><A NAME="79255"/><emph>n. 2</emph></p><p>Secundam rationem ponit, ibi, inconveniens autem, et cetera.
	Et sumitur haec ratio ex inconvenientibus, quae sequentur ex concupiscentia libidinum, sicut prima sumebatur ex inconvenientibus quae sequuntur ex ira vel odio, considerandum est ergo, quod apud omnes reputatum fuit inconveniens et inhonestum, quod filii coirent cum matribus, aut patres cum filiabus; et hoc oportebat accidere, si ponerentur communes filii: quia contingeret, quod filius cognosceret matrem suam sicut et aliquam aliam mulierem; et similiter contingeret, quod pater cognosceret carnaliter filiam suam, sicut et aliquam aliam.
	Socrates igitur praesentiens hoc inconveniens, voluit ipsum vitare tali statuto, ut per principes civitatis impediretur coitus filii cum matre, cum oportebat esse certum ad minus apud principes civitatis, qui filium susciperent nutriendum; et similiter, ut impediretur per eosdem principes coitus patris ad filiam, quando aliqua coniectura posset haberi, quod haec esset filia illius.</p>
<p><milestone id="n. 3" unit="section"/><A NAME="79256"/><emph>n. 3</emph></p><p>Sed hoc statutum Socratis philosophus impugnat dupliciter.
	Primo quidem, quia hoc statutum videtur esse insufficiens.
	Prohibebat enim filio solum coitum matris, non autem prohibebat ei amorem libidinosum, quia non indicabat ei quod haec esset mater eius, neque etiam prohibebat ei alios usus libidinosos, puta amplexus et oscula, quae indecentissimum est esse inter propinquos, quia etiam amorem libidinosum inter eos esse est inconveniens.
	Secundo improbat istud statutum propter causam quam assignat.
	Dicebat enim, quod interdicendus erat coitus matris cum filio, propter nullam aliam causam, nisi ad vitandum delectationem valde vehementem, quae ex amore naturali matris et filii proveniret, qui superadderetur libidinoso amori.
	Vehementiam autem delectationis in coitu, ideo vitari volebat, ne homines nimis allicerentur ad intemperantiam.
	Dicit ergo Aristoteles, quod inconveniens est dicere, quod propter istam solam causam debeat aliquis abstinere a coitu matris, et non ex solo, quod mater eius est.
	Et eadem ratio est de aliis propinquis: ex ipsa enim sanguinis propinquitate debent sibi cognati quamdam reverentiam honestatis, quae tollitur per lasciviam coitus.</p>
<p><milestone id="n. 4" unit="section"/><A NAME="79257"/><emph>n. 4</emph></p><p>Tertiam rationem ponit, ibi, videtur autem magis et cetera.
	Et dicit quod ista lex Socratis de communitate uxorum et filiorum, magis erit utilis agricolis et aliis infimae conditionis hominibus, quam custodibus civitatis, idest principibus civitatis, et aliis magnis viris, qui agunt curam de rebus communibus civitatis; quia filii agricolarum exaltabuntur, et filii magnorum deiicientur, si omnes redigantur in commune.
	Et ex hoc sequitur, quod minus erit amicitia inter magnos et plebeios: conservatur enim amicitia inter eos, inquantum agricolae et alii huiusmodi sunt principibus subiecti: quia ut dicitur in nono Ethicorum, illud quod est proportionale unicuique, salvat amicitiam: subiectio autem conservatur in hoc, quod inferiores principibus obediant et non insolescant; quod quidem accidet si aequiparantur maioribus in filiis et mulieribus.
	Unde patet, quod haec lex Socratis impedit amicitiam civitatis, quae debet esse inter principes et subiectos.</p>
<p><milestone id="n. 5" unit="section"/><A NAME="79258"/><emph>n. 5</emph></p><p>Quartam rationem ponit, ibi, totaliter autem et cetera.
	Et dicit, quod ex tali lege omnino accidit contrarium eorum, ad quae intendunt illi qui ponunt rectas leges; et iterum contrarium ei, propter quod Socrates putavit, quod debeat ordinari lex de pueris et uxoribus.
	Omnes enim communiter putamus, quod amicitia sit maximum bonum in civitatibus; quia si sit amicitia inter cives, minime facient seditiones; et ad hoc intendunt omnes legislatores, ut civitas sit sine seditionibus.
	Unde omnes, qui ponunt rectas leges, ad hoc tendunt, ut sit amicitia inter omnes cives.
	Socrates etiam dixit, quod optimum in civitate erat, quod esset una: unitas autem hominum adinvicem est effectus amicitiae, et sicut communiter videtur omnibus, et etiam sicut Socrates dixit.
	Unde etiam Aristophanes dixit in sermonibus quos de amore fecit, quod seinvicem amantes desiderant, quod essent facti unum per naturam; et quia hoc non potest esse, desiderant, quod fiant unum quantumcumque possibile est.
	In hoc igitur casu in quo Aristophanes loquitur, sequeretur quod vel ambo se amantes corrumperentur, dum ex eis aliquid unum fieret, vel alter eorum corrumperetur quasi in alterum conversus.
	Sed in civitate propter talem communionem mulierum et filiorum, sequitur quod amicitia diminuatur et minimum habebit de pondere ad amorem quod vel pater dicat de aliquo, iste est meus filius, cum simul dicat hoc de multis aliis in civitate existentibus, aut filius dicat de patre, hic est meus pater, cum etiam ipse hoc de multis aliis dicat.
	Videmus enim quod si aliquis aliquod modicum dulce immittat in multam aquam fit insensibilis mixtio, sicut cum parum de melle imponitur in multa aqua, nihil sentitur de dulcedine mellis.
	Unde familiaritas, quae ex istis nominibus provenit in civitate, qua unus dicit, hic est meus pater, vel filius, aut frater, parum curabitur si quilibet antiquior de quolibet iuniore dicat eum esse suum filium, et e converso, quilibet iunior dicat quemlibet antiquiorem esse suum patrem, et omnes coetabiles dicant se esse fratres.
	Et huius ratio est, quia duo sunt quae maxime faciunt homines sollicite curare de aliis et maxime diligere eos: quorum unum est quod sit proprium et singulare eorum.
	Unde homines magis curant de rebus propriis, quam de communibus, sicut supra habitum est.
	Aliud est specialis amor, quem quis habet ad aliquem: qui quidem amor magis fit ad eum quem aliquis singulariter diligit quam ad eum quem simul cum multis aliis diligit: sicut videmus quod etiam parentes magis diligunt filios unigenitos, quam si multos habeant; quasi amor diminuatur per communicationem ad multos.
	Sic igitur patet quod si sit talis ordinatio civitatis qualem Socrates lege ordinavit, diminuetur amicitia civium adinvicem; quod est contra intentionem legislatorum.</p>
<p><milestone id="n. 6" unit="section"/><A NAME="79259"/><emph>n. 6</emph></p><p>Quintam rationem ponit, ibi, at vero et de eo quod est et cetera.
	Et dicit quod secundum ordinationem Socratis oportebat quod fieret transmutatio filiorum; ut illi scilicet qui essent nati a quibusdam matribus, aliis darentur ad nutriendum, ita quod nullus cognosceret proprium filium.
	Quomodo autem hoc fieri posset, ut scilicet transferrentur filii agricultorum et artificum ad nobiles qui custodiunt civitatem, aut e converso, non de facili apparet: (afferret) enim talis translatio magnam turbationem civibus afferret, et ex alia parte non posset omnino tolli opinio de propriis filiis; quia illi qui darent et transferrent pueros, oporteret quod scirent a quibus acciperent et quibus darent.
	Unde lex Socratis non consequeretur intentum, et cum hoc induceret magnam turbationem.</p>
<p><milestone id="n. 7" unit="section"/><A NAME="79260"/><emph>n. 7</emph></p><p>Sextam rationem ponit, ibi, adhuc autem et cetera.
	Et dicit quod propter huiusmodi translationem puerorum maxime in talibus acciderent ea quae superius dicta sunt, scilicet vulnerationes, libidinosi amores, et homicidia inter propinquos.
	Videmus enim quod nunc pueri qui dantur ad custodiam et nutritionem aliorum, non tanta affectione nominant suos propinquos, sicut si apud eos nutriantur; et per consequens non multum verentur in suos propinquos aliquid praedictorum committere: multo igitur magis si non cognoscerent suos esse proprios propinquos, nihil talium vererentur facere.
	Ultimo autem epilogando concludit, quod hoc modo determinatum est de communione filiorum et uxorum, quam Socrates inducere volebat.</p>
</div2>
<div2 n="4"><head>Lectio 4</head>
<p><milestone id="n. 1" unit="section"/><A NAME="79261"/><emph>n. 1</emph></p><p>Habitum autem hiis est et cetera.
	Postquam philosophus improbavit legem Socratis quantum ad communitatem mulierum et puerorum, hic improbat eam quantum ad communitatem possessionum.
	Et circa hoc duo facit.
	Primo proponit quod intendit.
	Secundo ostendit propositum, ibi, alteris quidem igitur et cetera.
	Circa primum tria facit.
	Primo continuat se ad praecedentia, dicens quod habitum, id est consequens ad praemissa est considerare de possessione, utrum oporteat ordinare quod illi qui debent conversari secundum optimam conversationem civilem, habeant possessiones communes vel non communes.
	Secundo, ibi, hoc autem utique et cetera.
	Ostendit quod ista quaestio seorsum est consideranda a praemissa, quae erat de communitate uxorum; et dicit quod considerandum est seorsum, etiam si nihil esset statutum de communitate filiorum et uxorum: utrum scilicet dato quod filii et uxores non sint communes, sed seorsum quilibet habeat propriam uxorem et filios secundum modum qui nunc observatur, melius sit quod possessiones et usus earum sint communes omnibus, quam quod unusquisque habeat propriam possessionem, sicut nunc est.
	Tertio, ibi, puta campos seorsum et cetera.
	Distinguit modos quibus possibile est cives communicare in bonis possessis.
	Et ponit tres modos: quorum primus est quod unusquisque habeat seorsum proprium campum, sed omnes fructus camporum deferantur ad commune et distribuantur in omnes: quod observabatur apud quasdam nationes.
	Secundus modus est quod e converso terra sit communis et communiter colatur, sed fructus agrorum dividantur inter cives ad proprium usum cuiuslibet.
	Et hic modus apud quosdam barbaros observabatur.
	Tertius modus est, ut et campi et fructus sint communes: quod Socrates lege statuendum esse dicebat.</p>
<p><milestone id="n. 2" unit="section"/><A NAME="79262"/><emph>n. 2</emph></p><p>Deinde cum dicit alteris quidem igitur etc., ostendit quid sit verum circa propositam quaestionem.
	Et primo improbat legem Socratis de communitate possessionum, ostendens quae mala ex ea sequerentur.
	Secundo ostendit quae bona per eam tollentur, ibi, eo autem modo et cetera.
	Circa primum ponit tres rationes: quarum prima est, quia si possessiones essent communes omnium civium, oporteret alterum duorum esse: scilicet quod vel agri colerentur per aliquos extraneos, vel per aliquos ex civibus.
	Et si quidem per alios colerentur, haberet aliquam difficultatem, quia difficile esset advocare tot extraneos agricolas: tamen hic modus esset facilior, quam si aliqui ex civibus laborent: hoc enim exhiberet multas difficultates.
	Non enim esset possibile quod omnes cives colerent agros: oporteret enim maiores maioribus negotiis intendere, minores autem agriculturae: et tamen oporteret quod maiores, qui minus laborarent circa agriculturam, plus acciperent de fructibus: et sic non aequaliter secundum proportionem corresponderet perceptio fructuum operibus, sive laboribus agriculturae: et propter hoc ex necessitate orirentur accusationes et litigia, dum minores qui plus laborarent, murmurarent de maioribus quod parum laborantes multum acciperent, ipsi autem e converso minus acciperent plus laborantes.
	Et sic patet quod ex hac lege non sequeretur unitas civitatis, ut Socrates volebat, sed potius discidium.</p>
<p><milestone id="n. 3" unit="section"/><A NAME="79263"/><emph>n. 3</emph></p><p>Secundam rationem ponit, ibi, omnino autem convivere et cetera.
	Et dicit quod valde difficile est quod multi homines simul ducant vitam et quod communicent in quibuscumque humanis bonis et praecipue in divitiis.
	Videmus enim quod illi qui in aliquibus divitiis communicant, multas habent dissensiones adinvicem, ut patet in his qui simul peregrinantur: frequenter enim adinvicem dissentiunt ex his quae expendunt in cibis et potibus compotum faciendo, et aliquando pro modico seinvicem propulsant et offendunt verbo vel facto.
	Unde patet quod si omnes cives haberent communes omnes possessiones, plurima litigia inter eos existerent.</p>
<p><milestone id="n. 4" unit="section"/><A NAME="79264"/><emph>n. 4</emph></p><p>Tertiam rationem ponit, ibi, adhuc autem famulantium et cetera.
	Et dicit quod homines maxime offenduntur suis famulis quibus multum indigent ad aliqua servilia ministeria; et hoc propter communitatem conversationis vitae: qui enim non frequenter simul conversantur, non frequenter habent turbationes ad invicem.
	Ex quo patet quod communicatio inter homines existens est frequenter causa discordiae.
	Ultimo autem concludit quod praemissae difficultates et aliae similes sequerentur ex communitate possessionum in civitate.</p>
<p><milestone id="n. 5" unit="section"/><A NAME="79265"/><emph>n. 5</emph></p><p>Deinde cum dicit eo autem modo etc., ostendit quae bona per praedictam legem tollerentur.
	Et ponit tres rationes: circa quarum primam dicit, quod si ita ordinetur in civitatibus, sicut nunc se habet, quod scilicet possessiones sint civibus divisae, et hoc ordinetur pulchris consuetudinibus et iustis legibus, habebit magnam differentiam in excessu bonitatis et utilitatis respectu eius quod Socrates dicebat.
	Utrobique enim invenitur aliquid boni: scilicet et in hoc quod ponuntur possessiones propriae, et in hoc quod ponuntur communes.
	Sed si possessiones sint propriae, et ordinetur per rectas leges et consuetudines quod cives sibi invicem communicent de suis bonis, habebit talis modus vivendi bonum, quod est ex utroque: scilicet et ex communitate possessionum et distinctione earum.
	Oportet enim possessiones simpliciter quidem esse proprias quantum ad proprietatem dominii, sed secundum aliquem modum communes.
	Ex hoc enim quod sunt propriae possessiones, sequitur quod procurationes possessionum sunt divisae, dum unusquisque curat de possessione sua.
	Et ex hoc sequuntur duo bona: quorum unum est quod dum unusquisque intromittit se de suo proprio et non de eo quod est alterius, non fiunt litigia inter homines quae solent fieri quando multi habent unam rem procurare, dum uni videtur sic et alii aliter faciendum.
	Aliud bonum est quod unusquisque magis multiplicabit possessionem suam insistens ei sollicitius tamquam propriae.
	Et hoc modo erunt possessiones divisae, sed propter virtutem civium, qui erunt in invicem liberales et benefici, erunt communes secundum usum, sicut dicitur in proverbio, quod ea quae sunt amicorum sunt communia.</p>
<p><milestone id="n. 6" unit="section"/><A NAME="79266"/><emph>n. 6</emph></p><p>Et ne cui videatur impossibile, subiungit quod in quibusdam civitatibus bene dispositis est hoc statutum quod quaedam sint ipso facto communia quantum ad usum, quaedam autem fiant communia per voluntatem ab ipsis dominis, dum scilicet unusquisque habens propriam possessionem, quaedam de bonis suis facit provenire in utilitatem suorum amicorum, et quibusdam de bonis suis utuntur amici sui per seipsos, tamquam rebus communibus.
	Sicut erat in civitate Lacedaemonia in qua unus poterat uti servo alterius ad suum ministerium ac si esset proprius servus.
	Similiter poterant uti equis et canibus aliorum tamquam suis, si indigerent ire ad agros, in eadem tamen regione.
	Unde manifestum est quod multo melius est quod sint propriae possessiones secundum dominium, sed quod fiant communes aliquo modo quantum ad usum.
	Quomodo autem usus rerum propriarum possit fieri communis, hoc pertinet ad providentiam boni legislatoris.</p>
<p><milestone id="n. 7" unit="section"/><A NAME="79267"/><emph>n. 7</emph></p><p>Secundam rationem ponit, ibi, adhuc et cetera.
	Et dicit quod non potest de facili enarrari quantum sit magis delectabile reputare aliquid esse sibi proprium.
	Venit enim haec delectatio ex hoc quod homo amat seipsum; propter hoc enim vult sibi bona.
	Nec hoc est vanum, quod aliquis habet amicitiam ad seipsum; sed naturale est.
	Quandoque tamen iuste vituperatur aliquis ex hoc quod est philauton, id est amator suiipsius.
	Sed quando hoc in vituperium dicitur, non est hoc simpliciter amare seipsum, sed magis quam oportet; sicut et amatores pecuniarum vituperantur, quas tamen omnes aliquo modo amant: quia amatores pecuniarum vituperantur inquantum amant eas magis quam oportet.
	Hanc autem delectationem, quae est de rebus propriis habendis aufert lex Socratis.</p>
<p><milestone id="n. 8" unit="section"/><A NAME="79268"/><emph>n. 8</emph></p><p>Tertiam rationem ponit, ibi, at vero et largiri et cetera.
	Et dicit quod valde delectabile est quod homo donet vel auxilium ferat vel amicis, vel extraneis vel quibuscumque aliis: quod quidem fit per hoc quod homo habet propriam possessionem: unde etiam hoc bonum tollit lex Socratis auferens proprietatem possessionum.
	Ultimo autem concludit, quod ista inconvenientia accidunt his qui volunt nimis unire civitatem introducendo communitatem possessionum, et uxorum, et filiorum.</p>
<p><milestone id="n. 9" unit="section"/><A NAME="79269"/><emph>n. 9</emph></p><p>Deinde cum dicit et ad haec interimunt etc., obiicit simul contra utramque positionem, scilicet de communitate uxorum et possessionum.
	Et inducit etiam ad hoc tres rationes: quarum prima est quod illi qui volunt sic nimis unire civitatem, manifeste interimunt opera duarum virtutum: scilicet temperantiae, inquantum est circa mulieres: opus enim temperantiae est abstinere a muliere aliena: quod non habebit locum si omnes mulieres sint communes.
	Similiter introducens communitatem possessionum, aufert actum liberalitatis.
	Non enim poterit esse manifestum de aliquo an sit liberalis, neque aliquis poterit actum liberalitatis exercere, ex quo non habet proprias possessiones, in quarum usu consistit opus liberalitatis.
	Providus homo propria expendit et dat.
	Quod autem aliquis det communia, non est multum liberalitatis.</p>
<p><milestone id="n. 10" unit="section"/><A NAME="79270"/><emph>n. 10</emph></p><p>Secundam rationem ponit ibi, bonae faciei quidem igitur et cetera.
	Et dicit quod lex Socratis praedicta videtur bona in superficie, et videtur quod sit philantropos, id est inducens amicitiam inter homines, vel philantropos, id est amabilis ab hominibus.
	Et hoc propter duo.
	Primo propter bonum quod aliquis suspicatur futurum ex tali lege.
	Quando enim aliquis audit, quod inter cives sint omnia communia, suscipit hoc cum gaudio, reputans amicitiam admirabilem futuram per hoc omnium ad omnes.
	Secundo propter mala, quae putat tolli per hanc legem.
	Accusat enim aliquis mala, quae nunc fiunt in civitatibus, sicut disceptationes hominum ad invicem circa contractus, et iudicia de testimoniis falsis, et hoc quod pauperes adulantur divitibus, tamquam omnia ista fiant propter hoc quod possessiones non sunt communes.
	Sed si aliquis recte consideret, nihil horum fit propter hoc quod possessiones non sunt communes, sed propter malitiam hominum.
	Videmus enim quod illi qui possident aliqua in communi, multo magis dissident adinvicem, quam illi qui habent separatas possessiones.
	Sed quia pauci sunt illi qui habent possessiones communes respectu illorum qui habent divisas, propter hoc pauciora litigia veniunt ex communitate possessionum: tamen si omnes haberent communes multo plura litigia essent.</p>
<p><milestone id="n. 11" unit="section"/><A NAME="79271"/><emph>n. 11</emph></p><p>Tertiam rationem ponit ibi, adhuc autem iustum et cetera.
	Et dicit quod homo non solum debet considerare quot malis priventur illi qui habent communes possessiones et uxores, sed etiam quot bonis priventur.
	Debet enim legislator sustinere aliqua mala, ne priventur maiora bona: tot autem bona privantur per hanc legem Socratis, quod videtur esse impossibilis talis conversatio vitae, ut patet per inconvenientia supra posita.</p>
</div2>
<div2 n="5"><head>Lectio 5</head>
<p><milestone id="n. 1" unit="section"/><A NAME="79272"/><emph>n. 1</emph></p><p>Causam autem deviationis et cetera.
	Postquam philosophus impugnavit legem Socratis ostendens eam esse inconvenientem, hic impugnat eam ostendens esse insufficientem.
	Et circa hoc duo facit.
	Primo ostendit quod non habuit sufficiens motivum.
	Secundo ostendit quod id quod ponebatur, insufficiens erat, ibi, quinimmo sed neque modus et cetera.
	Circa primum duo facit.
	Primo ostendit motivum esse insufficiens propter falsam suppositionem.
	Secundo propter defectum experientiae quae requiritur in legibus condendis, ibi, oportet autem non hoc ipsum ignorare et cetera.</p>
<p><milestone id="n. 2" unit="section"/><A NAME="79273"/><emph>n. 2</emph></p><p>Dicit ergo primo, quod causa quare Socrates deviavit a veritate circa legem de communitate possessionum, filiorum et uxorum, oportet putare hanc esse, quia supponebat quamdam suppositionem non rectam: scilicet quod summum bonum civitatum esset quod ipsa esset maxime una.
	Haec autem suppositio ideo non est recta, quia ad civitatem et domum, sicut supra dictum est, requiritur aliqua unitas, sed non omnimoda.
	Unde intantum potest procedere unitas civitatis, quod iam non erit civitas; puta si omnes sint unius artis et cohabitantes in una domo.
	Intantum autem potest procedere unitas quod erit in propinquo ad hoc quod non sit civitas.
	Unde sequitur quod sit peior: quia unumquodque tanto deterius est, quanto magis appropinquat ad suum non esse; sicut si tollatur aliqua distinctio officiorum, quae sunt necessaria ad bene esse civitatis.
	Et ponit exemplum, sicut si aliquis faciat homofoniam, idest omnes cantantes in una voce, iam non erit symphonia id est consonantia vocum, cui similatur civitas ex diversis consistens.
	Et similiter tolleretur rismon, id est ordinatio figurae puta trianguli, si quis vellet facere unam solam basim.
	Et ita potest in tantum procedere unitas quod tollatur civitas.</p>
<p><milestone id="n. 3" unit="section"/><A NAME="79274"/><emph>n. 3</emph></p><p>Sed, sicut supra dictum est, oportet in civitate esse quidem diversorum multitudinem, sed quod civitas fiat una et communis propter quamdam disciplinam legum recte positarum.
	Sed si aliquis qui erat inducturus disciplinam ad uniendum civitatem putet per hanc legem de communitate filiorum et uxorum fieri civitatem bonam, inconveniens est si aestimet quod per tales communitates possit rectificare civitatem, et non magis per bonas consuetudines et leges, et per philosophiam, id est sapientiam circa talia: sicut dictum est supra, quod Lacedaemones possessiones proprias faciebant communes quantum ad usum; et in Creta etiam fecit legislator esse aliqua communia, ut fierent quaedam convivia publica civibus, secundum aliqua tempora ad hoc ut inter eos maior familiaritas esset.</p>
<p><milestone id="n. 4" unit="section"/><A NAME="79275"/><emph>n. 4</emph></p><p>Deinde cum dicit oportet non hoc ipsum etc., ostendit insufficientiam motivi propter defectum experientiae: et dicit quod ad hoc quod leges bene ponantur, oportet hoc non ignorare, quia debet aliquis multo tempore considerare et multis annis, ut manifestum sit per experientiam, si tales leges vel statuta bene se habeant.
	Aestimandum est enim quod in longitudine praecedentium temporum fere omnia inventa sunt circa conversationem humanam, quae excogitari possunt: sed quaedam eorum non sunt conducta, idest non est usque ad hoc in eis processum quod lege statuerentur, quia statim eorum inconvenientia apparebat: quaedam vero sunt quidem statuta, sed recesserunt ab usu dum cognoverunt homines quod non erant utilia.
	Et hoc maxime manifestum fit, si quis per experientiam operis inspiciat talem ordinem civitatis institutum, qualem Socrates dixit.
	Impossibile enim est, quod fiat civitas nisi per aliquam partitionem et segregationem; puta quod de bonis communibus fiat distributio per diversa convivia, vel per diversas confraternitates, aut per diversas tribus, idest societates civitatis aut regionis.
	Quia igitur necesse est omnino, quod fiat distributio bonorum communium quantum ad rem, nihil aliud affertur per statutum talis legis de communitate possessionum, nisi quod municipes, idest qui continue morantur in civitate, non habeant curam de agris colendis, quasi non habentes agros proprios.
	Sed etiam si non sint agri communes, hoc ipsum fieri potest, sicut Lacedaemonii facere conantur, ut scilicet per alios agri colantur, quamvis sunt proprii.</p>
<p><milestone id="n. 5" unit="section"/><A NAME="79276"/><emph>n. 5</emph></p><p>Deinde cum dicit quinimmo, etc., ostendit inconvenientiam legis Platonicae quantum ad id quod ponebatur.
	Et circa hoc duo facit.
	Primo ostendit insufficientiam praedictae legis quantum ad ea de quibus est.
	Secundo quantum ad quaedam consequentia, ibi, sed sive necessaria et cetera.
	Circa primum inducit tres rationes: quarum prima ostendit insufficientiam praedictae legis quantum ad hoc, quod non poterat secundum eam sufficienter distingui multitudo civitatis.
	Et dicit, quod non solum lex Socratis (nichil aliud) facere videbatur, nisi quod municipes agros non colerent tamquam non proprios existentes, sed neque etiam Socrates dixit quis modus esset totius conversationis politicae instituendae secundum suam legem <hi>communicantibus</hi>, idest habentibus omnia communia, neque etiam possibile est a quovis alio dici hac lege servata.</p>
<p><milestone id="n. 6" unit="section"/><A NAME="79277"/><emph>n. 6</emph></p><p>Necesse enim est, quod multitudo civitatis sit multitudo hominum diversorum secundum diversos status.
	De quorum diversitate qualiter esse possit, nihil est determinatum a Socrate: necesse enim est dicere, quod agricolis sint possessiones communes simul cum aliis civibus, et filii et uxores, aut quod habeant seorsum proprios filios et possessiones et uxores praeter alios cives.
	Hoc autem secundo modo contingit assignare diversitatem eorum ab aliis civibus, tum propter differentiam eorum in possessionibus, tum etiam propter parentum originem: sed si eodem modo sint communia omnia praedicta omnibus aliis, nulla differentia invenitur, secundum quam possunt diversificari agricolae a municipibus; id est ab illis qui communiter incolunt civitatem.
	Neque etiam poterit assignari, quid plus consequantur illi qui portant pondus principatus in regendo civitatem, et sic inutiliter laborabunt: nunc autem habent hoc emolumentum, quod attribuuntur eis plures possessiones, et filii eorum nobilitantur.
	Similiter etiam non poterit assignari, quid passi sufferunt principatum, idest propter quam eorum conditionem praecedentem ad principatum assumantur nunc enim consueverunt ad principatus assumi, qui sunt nobiliores origine vel excellentiores divites: excellentia autem secundum virtutem non semper est ita manifesta, quod secundum eam solam sufficienter possint inveniri homines, qui assumantur ad principatus.</p>
<p><milestone id="n. 7" unit="section"/><A NAME="79278"/><emph>n. 7</emph></p><p>Posset autem aliquis dicere, quod illi qui servarent legem Socratis, susciperent tale aliquid observandum, quale observant Cretenses, qui agriculturam et alia huiusmodi artificia dimittunt exercenda per servos, quibus solum interdicunt <hi>gymnasia</hi>, idest exercitia corporalia, et usum armorum, ut secundum hoc non oporteat distinguere inter agricolas et alios municipes, quia exercentes agriculturam et artifices secundum hoc non erunt cives, sed servi.
	Sed si in civitate, quam Socrates intendit instituere, erunt huiusmodi ordinata sicut in aliis civitatibus, ut scilicet quidam civium sint agricolae et artifices, non videbitur esse una communitas, quia in una civitate necessarium erit esse quasi duas civitates sibi contrarias: ex una enim parte erunt municipes, qui custodiunt civitatem, nihil aliud operantes; et ex alia parte erunt agricolae et artifices operantes, quos oportet esse contrarios adinvicem, ex hoc ipso quod quibusdam laborantibus, alii non laborant, et tamen plura de fructibus recipiunt, sicut etiam supra dictum est.
	Si vero possessiones non sint communes, non erit ex hoc litigium, quia quilibet procurabit, quod colantur agri sui, vel per alium, vel per seipsum: et dum minores servient maioribus, ab eis aliquod lucrum recipientes, erit una communicatio inter eos.</p>
<p><milestone id="n. 8" unit="section"/><A NAME="79279"/><emph>n. 8</emph></p><p>Secundam rationem ponit, ibi, accusationes autem et cetera.
	Et dicit, quod in civitate habente omnia communia, sicut Socrates dixit, invenientur mutuae accusationes et disceptationes, et omnia alia mala, quae Socrates dicit nunc esse in civitatibus.
	Disceptabunt enim cives adinvicem de hoc quod non aequaliter laborant, nec aequaliter fructum recipiunt, et de multis etiam aliis; quamvis Socrates putaverat, quod ista mala in civitate, in qua essent omnia communia, non essent.
	Et propter hoc dicebat, quod propter huiusmodi disciplinam non indigeret civitas multis legibus, sed solum quibusdam paucis, scilicet circa habitationem municipii, et circa forum iudiciorum, vel etiam circa forum rerum venalium, et circa alia huiusmodi, sine quorum ordinatione civitas esse non potest: ita tamen quod huiusmodi disciplinam legum attribuebat solum municipibus, id est custodibus civitatis, non autem agricolis, qui extra civitatem municipum morabantur.
	Et sic patet, quod lex Socratis erat insufficiens, quia non poterat a civitate extirpare mala quae tollere conabatur.</p>
<p><milestone id="n. 9" unit="section"/><A NAME="79280"/><emph>n. 9</emph></p><p>Tertiam rationem ponit, ibi, adhuc autem dominos facit et cetera.
	Et dicit quod Socrates committebat secundum suam legem totam dispositionem possessionum agricolis, quibus dicebat esse committendum, quod fructus agrorum offerrent quibuscumque circa alia vacantibus: et ex hoc putabat, quod agricolae propter hanc potestatem efficerentur obsequiosi et humiliter servientes aliis civibus.
	Sed totum contrarium accideret: multo enim magis est verisimile, quod ex quo haberent omnia in sua potestate, quod essent graves aliis civibus, et adinvenirent astutias ad defraudandum eos, quam quod humiliter eis servirent.
	Et sic patet, quod lex Socratis de communitate mulierum et possessionum insufficiens erat, quia non poterat implere quod conabatur.</p>
<p><milestone id="n. 10" unit="section"/><A NAME="79281"/><emph>n. 10</emph></p><p>Deinde cum dicit sed sive necessaria etc., ostendit insufficientiam legis Socraticae quantum ad alia consequentia.
	Et primo in generali.
	Secundo in speciali, ibi, at vero si uxores et cetera.
	Dicit ergo primo, quod sive ista quae Socrates posuit de communitatem mulierum et possessionum, sint necessaria civitati, sive non, tamen de habitis, id est de consequentibus nihil determinavit, scilicet qualis debeat esse ordinatio politicae conversationis, et qualis disciplina, et quales leges propriae eorum, qui sic habent omnia communia: non enim est de facili invenire aliquas tales: nec etiam oportet eos parum differre ab aliis, qui praedictam civitatem servare possint: unde quibusdam specialibus legibus et speciali disciplina essent imbuendi.</p>
<p><milestone id="n. 11" unit="section"/><A NAME="79282"/><emph>n. 11</emph></p><p>Deinde cum dicit at vero si uxores etc., ostendit insufficientiam in speciali.
	Et primo quantum ad mulieres.
	Secundo quantum ad principes, ibi, insecurum autem et cetera.
	Tertio quantum ad communem civitatis felicitatem, ibi, adhuc autem et felicitatem auferens et cetera.
	Quantum ad mulieres autem duo tangit.
	Primo, quod non potest sufficienter ordinari de mulieribus si sint communes municipibus et agricolis, sive possessiones sint propriae et distinctae utrisque, sive sint communes; quia si sint communes, oportet quod (per) agricolas dispensentur; et etiam si sint propriae municipum, quis alius dispensabit eas nisi agricolae? Quo modo autem poterunt dispensare ea quae sunt in agris viri mulierum quae habitant in civitate? Non enim simul poterunt uti mulieribus in civitate existentibus et agros colere.</p>
<p><milestone id="n. 12" unit="section"/><A NAME="79283"/><emph>n. 12</emph></p><p>Secundo circa mulieres dicit, quod Socrates dicebat, quod mulieres debebant eadem tractare cum viris, ut scilicet colerent agros et pugnarent, et alia huiusmodi facerent sicut viri: et accipiebat parabolam, id est similitudinem a bestiis, in quibus feminae similia operantur masculis.
	Sed Aristoteles istud dicit esse inconveniens, nec esse simile: quia bestiae nihil participant de vita oeconomica, in qua quidem vita mulieres habent quaedam propria opera, quibus oportet eas intendere, et abstinere semper ab operibus civilibus.</p>
<p><milestone id="n. 13" unit="section"/><A NAME="79284"/><emph>n. 13</emph></p><p>Deinde cum dicit insecurum autem etc., ostendit insufficientiam quantum ad principes: et dicit, quod non est securum civitati, quod hoc modo instituantur principes civitatis sicut Socrates instituebat: ordinavit enim, quod semper manerent iidem principes: quod quidem fit causa seditionis, etiam apud homines non magni valoris, et multo magis apud homines animosos et bellicosos, qui non possunt de facili pati, quod ipsi semper subiiciantur, et alii principentur.</p>
<p><milestone id="n. 14" unit="section"/><A NAME="79285"/><emph>n. 14</emph></p><p>Et subiungit causam quare Socrates instituebat, quod semper essent iidem principes: dicebat enim, quod sicut in quibusdam mineris terrarum invenitur aurum, in quibusdam argentum, in quibusdam vero ferrum, aut aes, ita in animabus quorumdam hominum, qui abundant in sapientia et virtute, est a Deo quasi inditum aurum, quos iustum est principari; in quibusdam vero argentum, qui sunt secundi gradus; in quibusdam vero qui sunt imperfecti ad sapientiam et virtutem, invenitur quasi aes aut ferrum: et tales secundum ipsum debent fieri agricolae et artifices.
	Manifestum est autem, quod istud non commutatur, ita quod quandoque istis hominibus sit inditum aurum, et quandoque aliis; sed semper eisdem: unde sequitur, quod semper iidem principentur.</p>
<p><milestone id="n. 15" unit="section"/><A NAME="79286"/><emph>n. 15</emph></p><p>Deinde cum dicit adhuc autem et felicitatem etc., ostendit insufficientiam quantum ad communem civitatis felicitatem; dicebat enim Socrates, quod legislator debet ad hoc attendere, quod faciat totam civitatem felicem, et quantum ad opera virtutis, et quantum ad exteriora bona: cum tamen Socrates per suam legem auferret a singulis civibus felicitatem: quia volebat, quod non haberent aliquid proprium, nec in possessionibus, nec in mulieribus, nec in filiis, quae quidem pertinent ad felicitatem tamquam organice deservientia, ut dicitur in primo Ethicorum.
	Hoc autem est impossibile, quod tota civitas sit felix, nisi vel omnes, vel plures partes civitatis felicitatem habeant: non enim est felicitas civitatis, sicut numerus par, et alia similia.
	Partes enim numeri paris quandoque sunt impares, sicut partes senarii sunt duo trinarii.
	Et praeterea si municipes civitatis non sunt felices, qui alii erunt felices ad hoc quod in eis felicitas civitatis fundari possit? Non enim potest dici quod agricolae et banausi, id est mercenarii sint felices, qui sunt infimi in civitate: non enim felicitas quae est optimum civitatis potest salvari in infima eius parte.</p>
<p><milestone id="n. 16" unit="section"/><A NAME="79287"/><emph>n. 16</emph></p><p>Ultimo autem epilogando concludit, quod conversatio politica civitatis de qua Socrates dixit, habet praedictas dubitationes et quasdam alias non minores praedictis.</p>
</div2>
<div2 n="6"><head>Lectio 6</head>
<p><milestone id="n. 1" unit="section"/><A NAME="79288"/><emph>n. 1</emph></p><p>Fere autem similiter et quae circa leges et cetera.
	Postquam philosophus improbavit positionem Socratis de communitate mulierum et puerorum et possessionum, quod ponebat quasi principale in sua politia, hic inquirit de aliis consequentibus legibus.
	Et primo narrat eas.
	Secundo disputat contra eas, ibi, superfluum quidem igitur et cetera.
	Circa primum duo facit.
	Primo dicit de quo est intentio.
	Secundo prosequitur intentum, ibi, dividitur autem in duas partes et cetera.
	Dicit ergo primo, quod sicut habet multas dubitationes lex de communitate mulierum et possessionum, ita etiam et aliae eius consequentes leges; et ideo melius est quod de tota eius politia aliqua pauca hic dicantur; quia de paucis in sua politia determinavit Socrates, scilicet de communitate uxorum et filiorum et possessionis, quomodo debeat se habere; et super hoc determinavit ordinem politicae conversationis.</p>
<p><milestone id="n. 2" unit="section"/><A NAME="79289"/><emph>n. 2</emph></p><p>Deinde cum dicit dividitur autem in duas etc., recitat ea quae Socrates dixit de ordine politiae nam de communitate satis supra dictum est.
	Et primo quantum ad partes civitatis.
	Secundo quantum ad disciplinam civium, ibi, et de disciplina qualem quamdam et cetera.
	Circa primum quatuor dicit.
	Quorum primum est quod Socrates totam multitudinem habitantium civitatem dividebat in duas partes: quarum una erat agricolarum et aliorum artificum; alia vero erat vivorum bellatorum: addebat autem et tertiam partem, scilicet consilium et principes civitatis.
	Secundo dicit quod Socrates omisit dicere de agricolis et artificibus, utrum debeant aliquem principatum habere, et utrum etiam debeant aliquo modo pugnare vel non.
	Tertio dicit, quod Socrates existimavit quod oportebat mulieres bellare et alia similia facere viris.
	Quarto dicit quod alias quidem partes suae politicae implevit multis sermonibus extraneis qui non pertinebant ad materiam politicae, interponens multa de naturalibus et de aliis scientiis.</p>
<p><milestone id="n. 3" unit="section"/><A NAME="79290"/><emph>n. 3</emph></p><p>Deinde cum dicit et de disciplina etc., narrat quid Socrates dixit de disciplina civitatis, et circa hoc tria facit.
	Primo dicit in communi quod Socrates dixit de disciplina civitatis quod oportet aliquam disciplinam habere municipes, id est habitatores civitatis.</p>
<p><milestone id="n. 4" unit="section"/><A NAME="79291"/><emph>n. 4</emph></p><p>Secundo, ibi, legum autem et cetera.
	Ponit ea in quibus conveniebat cum aliis politiis: et dicit quod magna pars legum, quas Socrates ponebat, sunt leges quae modo in civitatibus observantur.
	Cum enim ipse dixerit de politia, idest conversatione civitatis, et induxerit quamdam maiorem communitatem in civitate quam sit consuetum, paulatim instituendo leges deveniebat ad alteram politiam, quae nunc observatur; quia praeter communionem mulierum et possessionis quae erat propria suae politiae, omnia alia tradidit quae possint esse communia ambabus politiis, scilicet et illi quae observat hanc communitatem, et illi quae non observat: eamdem enim disciplinam dixit esse utrorumque: puta quod homines viverent de necessariis operibus cum quadam moderantia et abstinentia, et quod facerent quaedam convivia in civitate ad maiorem civium familiaritatem, quae etiam apud alias civitates observabantur, quamvis oportuisset quod instituerent multo differentem disciplinam, ut supra dictum est.</p>
<p><milestone id="n. 5" unit="section"/><A NAME="79292"/><emph>n. 5</emph></p><p>Tertio cum dicit, verum tamen in hac inquit etc., narrat quaedam propria quae Socrates ponebat: quorum unum erat quod fierent etiam convivia mulierum et non solum virorum: aliud autem erat quod determinabat numerum bellatorum; scilicet quod in civitate essent ad minus mille arma portantes et ad plus quinque milia.</p>
<p><milestone id="n. 6" unit="section"/><A NAME="79293"/><emph>n. 6</emph></p><p>Deinde cum dicit superfluum quidem igitur etc., obiicit contra praedicta alia quae Socrates inducebat.
	Et primo obiicit contra disciplinam legum.
	Secundo contra ordinem partium civitatis, ibi, coordinatio autem tota vult et cetera.
	Circa primum duo facit.
	Primo proponit quod intendit.
	Secundo manifestat propositum, ibi, quoniam et nunc dictam et cetera.
	Dicit ergo primo, quod sermones Socratis habent aliquid superfluum, inquantum replet suam politiam extraneis sermonibus; et leve, inquantum erant insufficientes rationes, et sine experientia prolatae; et novum, inquantum erat contra communem consuetudinem.
	Et erat quaestionibus plenum per multas difficultates consequentes; et quod in omnibus bene diceret difficile est asserere.</p>
<p><milestone id="n. 7" unit="section"/><A NAME="79294"/><emph>n. 7</emph></p><p>Deinde cum dicit quoniam et nunc dictam manifestat quod dixerat.
	Et primo improbat dicta Socratis quantum ad mensuram quam civitati imponebat.
	Secundo quantum ad distinctionem, ibi, Fidon quidem igitur et cetera.
	Circa primum duo facit.
	Primo improbat dictum eius quantum ad numerum bellatorum.
	Secundo quantum ad quantitatem possessionis quam taxabat, ibi, et multitudinem autem possessionis et cetera.
	Dicit ergo primo, quod si quis consideret praedictam multitudinem bellatorum, quam Socrates instituebat in civitate, manifeste apparet quod civitas talis indigebit maxima latitudine camporum, sicut est circa Babyloniam, ad hoc quod nutriantur exinde quinque millia bellatorum, qui nihil aliud operentur, et praeter eos multo maior alia turba, et mulierum et famulorum.
	Et secundum hoc oportet quod ille qui talem civitatem instituit, habeat multitudinem camporum ad votum; quod tamen non est impossibile: sed tamen hoc considerandum quod ille qui vult legem in civitate statuere, non debet statuere legem secundum illud quod cogitat quod sit possibile, sed respiciendo ad ea quae ei existunt; et praecipue quidem ad duo: scilicet ad regionem, ut non constituat maiorem civitatem quam regio illa pascere possit, et iterum ad homines ut conveniant leges hominibus secundum eorum conditiones.
	Tertio autem est apponendum, ut ponat leges respiciendo ad loca vicina: et hoc quidem primo est necessarium si civitas debet habere vitam non solitariam, sed politicam, idest communem cum multis aliis civitatibus, cum quibus societatem habeat non solum in pace, sed etiam in bello: quia talem civitatem non solum necessarium est uti talibus armis ad bellum et in tanto numero secundum quod utile est ad propriam regionem; sed etiam in exterioribus locis, in quibus conversantur vel hostes vel amici.
	Secundo autem si quis non approbet vitam bellicosam, neque ut propriam alicuius hominis, neque ut communem totius civitatis, nihilominus tamen quantum ad hoc oportet cives esse armatos et bellicosos, ut sint terribiles inimicis, non solum cum veniunt in regionem, sed etiam quando discedunt.</p>
<p><milestone id="n. 8" unit="section"/><A NAME="79295"/><emph>n. 8</emph></p><p>Deinde cum dicit multitudinem autem etc., improbat positionem Socratis, quantum ad mensuram possessionum quam in civitate statuebat.
	Et circa hoc duo facit.
	Primo improbat mensuram possessionum a Socrate positam secundum se.
	Secundo quantum ad hoc quod praetermisit mensurare generationem, ibi, inconveniens autem et possessiones et cetera.
	Circa primum ponit duas rationes.
	Dicit ergo primo, quod oportet considerare ne forte alio modo possit planius determinari quantitas possessionum quas civitas debet communiter habere, quam Socrates determinaverat.
	Dicit enim Socrates quod tanta debet esse possessio civitatis, ut ex ea possint cives vivere temperate: sed planius diceretur si quis diceret, quod tanta debet esse possessio civitatis, ut ex ea vivatur bene: haec enim determinatio est magis utilis, eo quod plura in se comprehendit bene vivere quam temperate vivere.</p>
<p><milestone id="n. 9" unit="section"/><A NAME="79296"/><emph>n. 9</emph></p><p>Secundam rationem ponit, ibi, adhuc autem est temperate quidem et cetera.
	Et dicit quod contingit aliquem temperate vivere, qui tamen misere vivit, idest cum magna penuria.
	Et sic patet quod praedicta determinatio Socratis non sufficit; sed melior determinatio est ut dicatur quod tanta debet esse possessio, ut vivatur temperate et liberaliter.
	Si enim alterum eorum separatim dicatur, sequetur inconveniens.
	Ex una enim parte si dicatur quod debeat vivere liberaliter, sequetur quod homo in superfluis delitiis vivat.
	Ex alia vero parte, si dicatur quod debet vivere temperate, sequetur quod possit homo vivere cum penuria et labore: ideo ad excludendum utrumque inconveniens oportet dicere, temperate et liberaliter; et ista determinatio sufficit; quia solae hae duae virtutes faciunt hominem bene se habere circa usum substantiae, idest possessionis: et hoc patet in aliis virtutibus: non enim potest dici quod aliquis utatur sua possessione mansuete aut fortiter.
	Mansuetudo enim est circa iras, et fortitudo circa timores et audacias; et sic in nullo respiciunt usum possessionum: sed temperantia quae est circa concupiscentias ciborum et venereorum propter quas multi consumunt suam substantiam, et liberalitas quae est circa donationes et acceptiones manifeste respiciunt usum possessionis: unde potest dici quod aliquis utatur sua possessione temperate et liberaliter: unde cum per utrumque istorum videtur esse inconveniens circa usum possessionum, necessarium est circa ipsas esse usus hos, scilicet temperantiae et liberalitatis.</p>
<p><milestone id="n. 10" unit="section"/><A NAME="79297"/><emph>n. 10</emph></p><p>Deinde cum dicit inconveniens autem etc., improbat positionem Socratis ex hoc quod determinans quantitatem possessionum non determinabat quantitatem generationis.
	Et circa hoc sex facit.
	Primo quidem proponit esse inconveniens id quod Socrates dicebat: et dicit quod inconveniens est quod aliquis velit possessiones civitatis adaequare idest ad certam quantitatem reducere, et cum hoc non instituat aliquid ad determinandum multitudinem civium, sed permittat generationem civium in infinitum fieri, sicut Socrates faciebat.</p>
<p><milestone id="n. 11" unit="section"/><A NAME="79298"/><emph>n. 11</emph></p><p>Secundo, ibi, tamquam sufficienter etc. ponit rationem quae movebat Socratem: contingit enim in civitate multas mulieres esse steriles: et ita licet aliis mulieribus generantibus multos filios, tamen semper conservabitur eadem multitudo civitatis, sicut nunc videmus in civitatibus evenire.
	Et propter hoc Socrati non videbatur necessarium quod circa generationem filiorum aliquid taxaretur.</p>
<p><milestone id="n. 12" unit="section"/><A NAME="79299"/><emph>n. 12</emph></p><p>Tertio quidem, ibi, nunc quidem enim etc., ostendit Aristoteles hanc rationem esse insufficientem: quia nunc in civitatibus, propter hoc quod possessiones sunt divisae, unoquoque habente propriam possessionem, nulla dubitatio potest provenire ad quantamcumque multitudinem proveniat generatio filiorum, quia unusquisque filiis suis studet aliquo modo providere; sed tunc cum possessiones non essent divisae inter cives secundum ordinationem Socratis, sequeretur quod illi qui essent abiectiores nihil perciperent de fructibus possessionum, sive multiplicarentur, sive diminuerentur, dum modo illi qui essent potentes multiplicarentur; dum enim potentes civitatis primo sibi et suis necessaria sumerent, sic eorum multitudo excresceret.</p>
<p><milestone id="n. 13" unit="section"/><A NAME="79300"/><emph>n. 13</emph></p><p>Quarto ibi, magis autem suspicabitur et cetera.
	Proponit quod oportet determinare multitudinem circa generationem filiorum; et dicit quod aliquis potest aestimare quod magis oportet determinari generationem filiorum quam etiam multitudinem substantiae; ita scilicet quod non generentur plures cives ab aliquo numero determinato, cui sufficiant civitatis possessiones.</p>
<p><milestone id="n. 14" unit="section"/><A NAME="79301"/><emph>n. 14</emph></p><p>Quinto ibi, hanc autem multitudinem etc., ostendit quid debeat observari in tali determinatione; et dicit quod oportet determinare multitudinem filiorum generandorum respiciendo ad casus fortuitos, puta ad mortes eorum qui nascuntur, et ad sterilitatem mulierum quae non concipiunt, ut scilicet tantum permittatur ex alia parte superexcrescere generatorum numerus, ut huiusmodi defectus fortuiti suppleantur.</p>
<p><milestone id="n. 15" unit="section"/><A NAME="79302"/><emph>n. 15</emph></p><p>Sexto, ibi, sinere autem etc. ostendit quomodo oportet determinari multitudinem generatorum; et dicit quod hoc ideo necessarium est, quia si permittatur quod in infinitum homines generentur absque aliquo determinato numero, sicut communiter fit in civitatibus, ex necessitate sequitur quod ex hoc proveniat causa paupertatis civibus: multi enim filii pauperes erunt habentes id solum quod eorum pater dives habebat; ex paupertate autem civium, sequitur quod sint seditiosi et maligni; quia dum non habent necessaria vitae, student ea conquirere fraudibus et rapinis.</p>
<p><milestone id="n. 16" unit="section"/><A NAME="79303"/><emph>n. 16</emph></p><p>Deinde cum dicit Phaedon quidem igitur etc., improbat disciplinam legum Socratis quantum ad distinctionem quam in civitate faciebat.
	Et circa hoc quatuor facit.
	Primo ostendit quomodo circa distinctionem discordabat ab aliis legislatoribus.
	Et dicit quod quidam legislator Corinthius, Phaedon nomine, duo dixit esse observanda in civitate: quorum unum est, ut domus antiquorum civium permanerent aequales adinvicem in divitiis et dignitate, etiam si a principio inaequales sortes habuissent: (quomodo autem reduci possint ad aequalitatem infra dicetur): aliud est ut multitudo civium semper aequalis remaneret.
	Sed in legibus Socratis contrarium invenitur: quia neque ordinat quomodo aequalitas multitudinis civium conservetur, neque etiam statuit quod sint aequales divitiae civium; sed permittit quod quidam habeant maiores divitias aliis, ut postea dicetur: sed de hoc quid melius sit, utrum scilicet quod omnes cives habeant divitias aequales, vel non, postea determinabitur.</p>
<p><milestone id="n. 17" unit="section"/><A NAME="79304"/><emph>n. 17</emph></p><p>Secundo, ibi derelictum autem est etc., improbat legem Socratis quantum ad distinctionem principum.
	Et dicit quod per leges Socratis non fuit determinatum quomodo deberent distingui principes a subditis, cum tamen ipse diceret quod oporteret aliquam distinctionem esse inter eos, ut sicut ex alia materia fit filatum lanae quam filatum lini, ita ex alia conditione oporteret aliquos assumi in principatum et remanere aliquos in subiectione: non enim poterat eos distinguere per originem generis ex quo ponebat pueros et uxores communes.</p>
<p><milestone id="n. 18" unit="section"/><A NAME="79305"/><emph>n. 18</emph></p><p>Tertio, ibi, quoniam autem omnem substantiam etc. improbat positionem Socratis quantum ad distinctionem possessionum; et dicit quod Socrates permittebat quod in rebus mobilibus divitiae unius multiplicarentur supra divitias alterius in quincuplum; et pari ratione poterat permittere idem in possessione terrae, ut non faceret omnes agros communes.</p>
<p><milestone id="n. 19" unit="section"/><A NAME="79306"/><emph>n. 19</emph></p><p>Quarto, ibi, et domiciliorum autem etc., improbat distinctionem Socratis quantum ad domos.
	Et dicit quod oportet considerare ne forte distinctio domorum, quam introducebat Socrates, non sit utilis oeconomicae.
	Dicebat enim quod quilibet civis debebat habere duo domicilia, forte propter separationem filiorum: sed hoc est difficile quod aliquis habeat tantam familiam quod possit inhabitare duas domos; et etiam damnosum oeconomicae, ut unus homo faciat duas expensas in duabus familiis.</p>
</div2>
<div2 n="7"><head>Lectio 7</head>
<p><milestone id="n. 1" unit="section"/><A NAME="79307"/><emph>n. 1</emph></p><p>Coordinatio autem tota et cetera.
	Postquam Aristoteles improbavit positionem Socratis quantum ad disciplinas legum, hic improbat eam quantum ad ordinem civitatis.
	Et primo quantum ad populum.
	Secundo quantum ad principes, ibi, quidam quidem igitur dicunt et cetera.
	Ad evidentiam autem eorum quae hic dicuntur, considerandum est, quod sex sunt species ordinationis civitatum, ut in tertio dicetur.
	Omnis enim civitas, aut regitur ab uno, aut a paucis, aut a multis.
	Si ab uno; aut ille unus est rex, aut tyrannus.
	Rex quidem, si sit virtuosus tenens communem utilitatem subditorum.
	Tyrannus autem, si sit malus omnia retorquens ad suum commodum, utilitate subditorum contempta.
	Si vero regatur civitas a paucis; aut illi eligentur propter virtutem qui bonum multitudinis procurent; et tale regimen dicitur aristocratia id est potestas virtuosorum vel optimorum.
	Aut eligentur aliqui pauci propter potentiam, aut divitias, et non propter virtutem, qui omnia quae sunt multitudinis ad suam propriam utilitatem retorquebunt; et tale regimen dicitur oligarchia, id est principatus paucorum.
	Si vero civitas regitur a multis, similiter, siquidem regatur a multis virtuosis, tale regimen vocabitur communi nomine politia.
	Non autem contingit multos inveniri virtuosos in civitate, nisi forte secundum bellicam virtutem: et ideo hoc regimen est quando viri bellatores in civitate dominantur.
	Si vero tota multitudo populi dominari velit, vocatur democratia id est potestas populi.</p>
<p><milestone id="n. 2" unit="section"/><A NAME="79308"/><emph>n. 2</emph></p><p>Dicit ergo primo, quod secundum legem Socratis tota coordinatio multitudinis, scilicet civitatis, neque est democratia, neque oligarchia, sed est media horum, quam communi nomine nominant aliqui politiam; et consistit ex his qui utuntur armis.
	Cum enim Socrates multitudinem civitatis divideret in duas partes, quarum una erat pugnatorum, alia artificum et agricolarum (agricolas autem oportet in agris manere) relinquitur quod quasi multitudo habitantium civitatem esset virorum bellatorum.</p>
<p><milestone id="n. 3" unit="section"/><A NAME="79309"/><emph>n. 3</emph></p><p>Deinde cum dicit siquidem igitur ut communissimam etc., ostendit quantum ad quid bene dixit, et quantum ad quid male.
	Et dicit quod si ipse instituit talem ordinationem tamquam communissimam inter alias politias, forte bene dixit.
	Nam oligarchia est solum magnorum: democratia vero est solum infirmorum: haec vero politia est ex his qui sunt medii inter utrosque: unde communior est, utpote cum utriusque participans.
	Sed si ipse instituit talem ordinationem quasi optimam post primam, non bene dixit.
	Primam autem ordinationem dicit regnum, vel quia est prima tempore (a principio enim omnes civitates regibus regebantur), vel quia est optima dummodo rex sit bonus.
	Post hanc autem primam politiam non potest dici quod politia virorum bellantium sit optima; multo enim melior est aristocratia, quae est principatus virtuosorum, per quem modum regebantur Lachoni vel si qui alii cives adhuc magis aristocratice reguntur.</p>
<p><milestone id="n. 4" unit="section"/><A NAME="79310"/><emph>n. 4</emph></p><p>Deinde cum dicit quidam quidem igitur dicunt etc., improbat ordinem quem Socrates in civitate statuebat quantum ad principes.
	Et circa hoc duo facit.
	Primo ponit positionem eius.
	Secundo improbat eam, ibi, quas aut omnino et cetera.
	Circa primum duo facit.
	Primo proponit quod expedit in civitatibus commisceri praedicta regimina.
	Secundo ostendit qualiter Socrates commiscebat, ibi, in legibus autem iis dictum est et cetera.
	Dicit ergo primo, quod quidam dicunt quod optimum regimen civitatis est quod est quasi commixtum ex omnibus praedictis regiminibus.
	Et huius ratio est, quia unum regimen temperatur ex admixtione alterius, et minus datur seditionis materia, si omnes habeant partem in principatu civitatis; puta si in aliquo dominetur populus, in aliquo potentes, in aliquo rex: et secundum hoc maxime laudabitur ordinatio civitatis Lacedaemoniorum: de qua tamen erant duae opiniones.
	Quidam enim dicebant eam componi ex tribus civilitatibus, scilicet ex oligarchia, id est principatus divitum, et monarchia, id est potestate unius, et democratia, id est potentia populi: habebant enim in civitate regem, quod pertinebat ad monarchiam: habebant etiam seniores quosdam ex maioribus civitatis assumptos, quod pertinebat ad oligarchiam: habebant etiam quosdam principes qui eligebantur ex populo, et vocabantur ephori, idest provisores, et hoc pertinebat ad democratiam.
	Aliorum autem opinio fuit quod principatus ephororum pertineret ad tyrannidem, quia pro voluntate dominabantur; sed erant in civitate alii principatus qui disponebant de conviviis communibus et de aliis pertinentibus ad quotidianam vitam civitatis, puta de victualibus et aliis rebus venalibus; et id dicebant pertinere ad democratiam.</p>
<p><milestone id="n. 5" unit="section"/><A NAME="79311"/><emph>n. 5</emph></p><p>Deinde cum dicit in legibus autem etc., ostendit quomodo Socrates commiscebat suam politiam: et dicit, quod in legibus Socratis dictum est, quod optima politia debet componi ex tyrannide et democratia; forte propter hoc, ut potentia populi refrenaretur per potentiam tyranni, et iterum quod potentia tyranni refrenaretur per potentiam populi.</p>
<p><milestone id="n. 6" unit="section"/><A NAME="79312"/><emph>n. 6</emph></p><p>Deinde cum dicit quas aut omnino etc., improbat quantum ad hoc Socratis dictum.
	Et primo ostendit hanc ordinationem secundum se inconvenientem esse.
	Secundo ostendit, quod ea, quae statuebat, non erant convenientia huic commixtioni, ibi, deinde neque habens videtur et cetera.
	Dicit ergo primo, quod praedictae duae politiae, scilicet tyrannis et democratia, vel non sunt dicendae politiae, quia non sequuntur ordinem rationis, sed impetum voluntatis: vel sunt dicendae pessimae inter omnes: unde inconveniens est, quod ex pessimis politiis componatur optima politia.
	Multo igitur melius faciunt illi, qui ex pluribus politiis commiscent ordinationem civitatis: quanto enim est ex pluribus commixta, tanto melior est, quia plures habent partem in dominio civitatis.</p>
<p><milestone id="n. 7" unit="section"/><A NAME="79313"/><emph>n. 7</emph></p><p>Deinde cum dicit deinde, neque habens etc., improbat dictum Socratis quantum ad ea quae instituebat, (quae) non conveniebant commixtioni praedictae.
	Et circa hoc duo facit.
	Primo ostendit, quod ea quae statuebat Socrates, non conveniebant praedictae commixtioni.
	Secundo, quod erant secundum se periculosa, ibi, habet autem, et circa electionem et cetera.
	Circa primum tria facit.
	Primo proponit quod intendit.
	Secundo manifestat propositum, ibi, palam autem ex principantium et cetera.
	Tertio ostendit quomodo praedicta commixtio fieri posset, ibi, quomodo quidem igitur et cetera.
	Dicit ergo primo, quod cum Socrates vellet commiscere politiam ex democratia et tyrannide, quae est monarchia quaedam, siquis consideret ea, quae ipse statuit, nihil est ibi monarchicum, id est pertinens ad principatum unius: sed omnia sunt oligarchica et democratica, id est pertinentia ad potentes, vel populum; sed magis declinat sua ordinatio ad oligarchiam.</p>
<p><milestone id="n. 8" unit="section"/><A NAME="79314"/><emph>n. 8</emph></p><p>Deinde cum dicit palam autem etc., ostendit propositum.
	Et primo circa electionem principum.
	Secundo circa electionem consiliorum, ibi, oligarchicam autem et cetera.
	Dicit ergo primo, quod hoc quod dictum est, manifestum est ex institutione principum, quam Socrates determinat: dicit enim quod debebant aliqui eligi ex quibus per sortem assumerentur principes: et hoc commune erat et democratiae et oligarchiae, quia isti electi erant et de populo et de maioribus.
	Sed quaedam alia instituebat pertinentia ad oligarchiam: scilicet quod ad divites civitatis pertineret convocare multitudinem, et quod ipsi deferrent principes electos ad populum; et omnia huiusmodi, quae pertinebant ad communitatem civitatis volebat fieri per divitiores, et in his alios dimittebat: similiter etiam oligarchicum erat, quod volebat plures principes fieri ex divitibus, et in maioribus officiis constitutos.</p>
<p><milestone id="n. 9" unit="section"/><A NAME="79315"/><emph>n. 9</emph></p><p>Deinde cum dicit oligarchicam autem etc., dicit quomodo in electione consiliariorum declinabat ad oligarchiam: et dicit, quod secundum Socratem cives distinguebantur per quatuor gradus, et ex omnibus gradibus aliqui erant, qui eligebant consiliarios: sed omnes, qui erant de prima honorabilitate, ex necessitate cogebantur ad eligendum: illi vero qui erant in secunda honorabilitate, non omnes eligebant, sed aliqui aequales numero primis; et tamen isti etiam ex necessitate cogebantur eligere.
	Deinde ex tertio gradu eligebantur aliqui aequales, et similiter ex quartis: sed tamen non erat necessarium, quod omnes qui eligebantur ex tertiis vel quartis eligerent; sed ex quarto gradu qui erat quartorum, nullus poterat eligere consiliarios, nisi illi qui erant de primo vel de secundo gradu: et ita dicebat Socrates, quod aequalis numerus consiliariorum proveniebat de quolibet gradu civitatis.
	Sed hoc non est necessarium: quinimo semper erunt plures et meliores ex maximis honorabilitatibus, eo quod populares non omnes eligent, cum non habeant necessitatem eligendi.</p>
<p><milestone id="n. 10" unit="section"/><A NAME="79316"/><emph>n. 10</emph></p><p>Deinde cum dicit quomodo quidem igitur etc., dicit, quod ex his quae dicta sunt, potest esse manifestum qualiter oporteat institui politiam ex democratia et monarchia: et iterum ex his, quae dicentur posterius, quando inciderit consideratio de politia sic commixta.</p>
<p><milestone id="n. 11" unit="section"/><A NAME="79317"/><emph>n. 11</emph></p><p>Deinde cum dicit habet autem et circa electionem etc., ostendit, quod electio principum quam Socrates instituebat, est periculosa.
	Et dicit, quod periculosum est civitati, quod Socrates instituebat circa electionem principum, ut scilicet ex aliquibus electis, alii electi eligerentur.
	Illi enim primi electi ex quibus eliguntur principes, sunt pauci respectu totius multitudinis civitatis, et ideo facilius erit eos pervertere quam totam multitudinem: unde si sint aliqui qui velint semper institui in principatu, etiam si sint mediocres multitudine, semper ad horum voluntatem eligentur principes, quia mutuo se eligent, et mutuo sibi succedent in principatibus.</p>
<p><milestone id="n. 12" unit="section"/><A NAME="79318"/><emph>n. 12</emph></p><p>Ultimo epilogando concludit, quod ea quae sunt in legibus, circa politiam Socratis habent hunc praedictum modum.</p>
</div2>
<div2 n="8"><head>Lectio 8</head>
<p><milestone id="n. 1" unit="section"/><A NAME="79319"/><emph>n. 1</emph></p><p>Sunt autem quaedam et cetera.
	Postquam philosophus disputavit de politia Socratis sive Platonis, hic prosequitur de politia cuiusdam qui Phaleas dicebatur.
	Et circa hoc tria facit.
	Primo narrat eius ordinationem.
	Secundo approbat eam quantum ad id quod bene dicebat, ibi, quia quidem igitur habet et cetera.
	Tertio improbat eam quantum ad id in quo deficiebat, ibi, sed est aequalitatem et cetera.
	Circa primum duo facit.
	Primo comparat istam politiam et sequentes ad praecedentem ordinationem Socratis vel Platonis.
	Secundo enarrat huius politiae ordinationem, ibi, videtur enim quibusdam et cetera.
	Dicit ergo primo, quod praeter praedictas politias Socratis vel Platonis sunt etiam quaedam aliae politiae, idest ordinationes civitatum, quarum quaedam sunt ab idiotis et illiteratis inventae, quaedam vero sunt adinventae a philosophis et a quibusdam hominibus, qui fuerunt prudentes et experti in civili conversatione; et earum quaedam sunt constitutae tantum a suis auctoribus, ita tamen, quod in nulla civitate observantur; quaedam vero sunt secundum quas aliqui civiliter conversantur.
	Omnes autem huiusmodi politiae propinquius se habent ad invicem, et ad id quod est conveniens civitati, quam ambae praedictae politiae Socratis vel Platonis, quarum prima supra posita est de communitate mulierum, et filiorum et possessionum: alia vero posterius de legibus ab eo scriptis.
	Nullus enim alius legislator adinvenit, neque communitatem filiorum et uxorum, quod pertinet ad primam politiam Socratis, neque ordinavit aliquid circa convivia mulierum, quod pertinet ad secundam, ut ex praedictis patet; sed incipiunt ordinare civitatem ab his quae sunt magis necessaria.</p>
<p><milestone id="n. 2" unit="section"/><A NAME="79320"/><emph>n. 2</emph></p><p>Deinde cum dicit videtur enim quibusdam etc., narrat politiam quam Phaleas ordinavit.
	Et circa hoc quatuor facit.
	Primo ostendit ad quid plurimi legislatorum intenderunt.
	Et dicit, quod quibusdam legislatoribus visum est maxime necessarium esse, quod bene ordinetur <hi>de substantiis</hi>, idest de possessionibus civium; quia ex his praecipue oriuntur omnes seditiones civitatum, quas principaliter legislatores removere intendunt.</p>
<p><milestone id="n. 3" unit="section"/><A NAME="79321"/><emph>n. 3</emph></p><p>Deinde cum dicit propter quod Felleas etc., ostendit quid circa hoc Phaleas ordinaverit.
	Et dicit, quod ipse primus circa hoc aliquid statuit.
	Voluit enim quod omnes possessiones civium essent aequales: quod quidem dicebat non esse difficile fieri in civitatibus, quando a principio inhabitari incipiebant, quia poterant possessiones ex aequo dividi inter cives; sed in civitatibus inhabitatis quarum cives habent inaequales possessiones, hoc difficilius erat: tamen cito posset reduci ad hanc regulam per dotes, ita scilicet quod divites contrahentes cum pauperibus darent dotes et non acciperent, pauperes autem acciperent et non darent, quousque omnium possessiones adaequarentur.</p>
<p><milestone id="n. 4" unit="section"/><A NAME="79322"/><emph>n. 4</emph></p><p>Tertio ibi, Plato autem leges etc., ostendit quomodo diversimode circa hoc Plato ordinavit: dixit enim, quod nulli civium debebat dari potestas, ut haberet divitias plusquam in quincuplum supra eum qui minimum haberet: sed hoc est intelligendum quantum ad divitias rerum mobilium, quia res immobiles faciebat communes.</p>
<p><milestone id="n. 5" unit="section"/><A NAME="79323"/><emph>n. 5</emph></p><p>Quarto ibi, oportet autem neque hoc latere etc., ostendit in quo omnes huiusmodi deficiebant: latebat enim eos, quoniam ex quo statuebant aliquid circa multitudinem divitiarum, oportebat etiam, quod aliquid ordinarent circa multitudinem filiorum: puta, quod aliquis post certum numerum, generationi operam non daret, vel quod postquam pueri essent nati in aliquo numero, quod superexcrescentes viri mitterentur ad alias civitates construendas, vel quocumque alio modo.
	Quia si numerus filiorum qui nascuntur excedat multitudinem divitiarum, quae alicui homini taxantur, necesse est, quod lex de aequalitate possessionum dissolvatur; puta si duorum civium habentium aequales possessiones, unus generat quatuor filios, alius vero unum tantum, ex necessitate sequetur, quod filii eorum non habeant aequales possessiones.
	Et propter hoc, quod solvitur lex, sequitur etiam aliud malum; scilicet, quod multi qui nascuntur ex divitibus fiant pauperes, dum substantia unius divitis in multos filios dividitur: et hoc est malum, quia opus est ad pacem civitatis, ut filii divitum qui insolescere possunt, non sint pauperes, quia efficerentur latrones.
	Sed si non taxetur alicui quantitas possessionis, hoc non sequetur; quia secundum quod augetur ei numerus filiorum, studebit aliquis in divitiis crescere: sic igitur, vel nihil statuendum est circa mensuram possessionum, vel simul cum hoc ordinandum est aliquid circa numerum filiorum.</p>
<p><milestone id="n. 6" unit="section"/><A NAME="79324"/><emph>n. 6</emph></p><p>Deinde cum dicit quia quidem igitur etc., approbat praedictam ordinationem quantum ad hoc, quod ordinabat aliquid circa mensuram substantiarum, ne videatur propter praedicta inconvenientia ea reprobasse.
	Approbat autem hoc duplici ratione.
	Primo quidem per auctoritatem antiquorum legislatorum; et dicit, quod quidam antiquorum legislatorum videntur cognovisse, quod regulare substantias civium, habet magnam virtutem ad civilem communitatem bene conservandam: unde Solon, qui fuit unus de septem sapientibus, et statuit leges Atheniensium posuit pro lege, quod etiam apud alios observatur, ut non possit quis acquirere de terra ad possidendum quantumcumque voluerit, sed usque ad aliquem certum terminum: similiter etiam leges quaedam sunt in aliquibus civitatibus, quae prohibent, ne homines vendant suas possessiones: sicut in civitate Locrorum, quae est in Calabria, lex fuit antiquitus, ut nullus venderet possessionem, nisi monstraretur quod accidisset ei aliquod grave infortunium, puta quod esset captus ab hostibus, vel aliud aliquid huiusmodi passus.
	Similiter etiam leges aliquae sunt ordinantes, quod antiquae sortes civium conserventur illesae: et haec omnia pertinent ad hoc, quod substantiae civium regulentur.</p>
<p><milestone id="n. 7" unit="section"/><A NAME="79325"/><emph>n. 7</emph></p><p>Secundo ibi, hoc autem solutum etc., ostendit idem per inconvenientia quae sequuntur: et dicit, quod quia hoc fuit permissum in quadam civitate, consecutum est quod eorum politia esset multum democratica, id est popularis; quia cum indifferenter cuilibet liceret possessiones emere, factum est quod multi popularium sunt exaltati, et maiores depressi: et ita sequebatur, quod non eligerentur homines ad principatus ex aliquibus determinatis dignitatibus civium, propter confusionem supervenientem in conditionibus civium.</p>
<p><milestone id="n. 8" unit="section"/><A NAME="79326"/><emph>n. 8</emph></p><p>Deinde cum dicit sed est aequalitatem quidem etc., improbat praedictam ordinationem.
	Et primo quantum ad hoc, quod aliqua praetermisit.
	Secundo quantum ad hoc, quod substantias non convenienter regulavit, ibi, similiter autem et de possessione et cetera.
	Tertio, quantum ad hoc, quod de artificibus inconvenienter assignavit, ibi, videtur autem ex legislatione et cetera.
	Circa primum tria facit.
	Primo ostendit, quod praetermisit ea quae pertinent ad disciplinam civium.
	Secundo, quod praetermisit ea quae pertinent ad pacem civitatis, ibi, adhuc dissident et cetera.
	Tertio ex hoc, quod praetermisit ea, quae pertinent ad civilem conversationem, ibi, adhuc multa opus est et cetera.</p>
<p><milestone id="n. 9" unit="section"/><A NAME="79327"/><emph>n. 9</emph></p><p>Circa primum ponit duas rationes: quarum, prima est, quod contingit esse aequalitatem substantiae inter cives: et tamen potest esse vel valde multa, ita quod cives ex ea delitiose vivant, et sic civium mores corrumpantur: vel valde modica, ut vivant cives valde tenaciter, ita quod unus alteri subvenire non possit: et utrumque eorum est nocivum ad bonam disciplinam civium; unde manifestum est, quod non est sufficiens legislator ex hoc, quod solum facit substantias civium aequales; sed oportet quod ipse determinet aliquod medium, ita scilicet quod sit tanta quantitas possessionum, ut neque superflue possint delitiis intendere, neque etiam nimis parce vivere compellantur.</p>
<p><milestone id="n. 10" unit="section"/><A NAME="79328"/><emph>n. 10</emph></p><p>Secundam rationem ponit, ibi, adhuc autem si quis et cetera.
	Et circa hoc duo facit.
	Primo ponit rationem; et dicit, quod etiam si aliquis omnibus civibus ordinet moderatam possessionem, adhuc istud non sufficit ad bonam vitam civium: magis enim oportet regulare interiores concupiscentias animae, ut scilicet non immoderata concupiscant, quam exteriores substantias, ut scilicet non immoderata habeant.
	Sed quod concupiscentiae hominum regulentur, hoc non contingit nisi per hoc, quod homines sunt sufficienter instructi per debitas leges, quas Phaleas non posuit: unde insufficienter tradidit ea, quae pertinent ad disciplinam civium.</p>
<p><milestone id="n. 11" unit="section"/><A NAME="79329"/><emph>n. 11</emph></p><p>Secundo ibi, sed forte utique dicet etc. excludit responsionem Phaleae: qui forte ad hanc rationem responderet, quod utrumque oportet esse in civitate; scilicet et aequalitatem possessionis, et aequalitatem disciplinae, ut scilicet omnes cives aequali disciplina informentur.
	Sed contra hoc Aristoteles dicit, quod oportuisset eum dicere quid est ista disciplina, qua oportet omnes cives informare.
	Non enim sufficit dicere, quod sit una et eadem omnium; sed oportet eam esse talem, per quam cives informentur, ut quidam eorum non velint excedere alios vel in divitiis, vel in honoribus, vel simul in utrisque: unde, cum talem disciplinam Phaleas praetermiserit, insufficiens legislator fuit.</p>
<p><milestone id="n. 12" unit="section"/><A NAME="79330"/><emph>n. 12</emph></p><p>Deinde cum dicit adhuc dissident etc., ostendit, quod praetermisit ea quae pertinent ad pacem civitatis.
	Et circa hoc ponit tres rationes: quarum prima est, quod cives dissident non solum propter inaequalitatem possessionis, sed etiam propter inaequalitatem honorum; sed diversimode tamen.
	Nam multitudo popularium de honoribus non curat, sed solum de divitiis, et ideo dissident propter inaequalitates divitiarum; sed homines gratiosi qui alios excellunt in operibus virtutum, dissident de honoribus, si aequales eis reddantur, et non maiores quam aliis.
	Et ideo indiget legislator ordinare aliquid circa honores: ut scilicet aliquis honor determinetur, qui non detur nisi bonis, et alius honor sit, quo etiam <hi>malus</hi>, idest deficiens a virtute, uti possit: et sic servabitur pax in civitate.
	Cum igitur hoc Phaleas praetermiserit, insufficienter tradidit ea quae pertinent ad pacem civitatis.</p>
<p><milestone id="n. 13" unit="section"/><A NAME="79331"/><emph>n. 13</emph></p><p>Secundam rationem ponit, ibi, non solum autem homines etc., quae talis est.
	Homines quidem non solum iniuriantur aliis propter necessaria conquirenda, quod est primum, cuius remedium esse putabat Phaleas, quod substantiae civium essent aequales, et sic omnes necessaria habent, et sic unus homo non spoliat alium propter vitandum frigus aut famem: sed etiam quidam proximo iniuriantur, ut fruantur suis delectationibus, et ut non concupiscant aliquid, quod statim non habeant: quia si sint aliqui qui habeant maiorem concupiscentiam rerum temporalium necessariorum, id est necessariis more Graeco, idest qui plura concupiscant quam sint eis necessaria, propter huius medicinam, idest ut satisfaciant suae concupiscentiae, iniuriabuntur auferentes bona aliorum vi vel dolo.
	Nec solum propter hanc causam homines iniuriantur; sed etiam propter hoc, quod aliqui volunt ita gaudere delectabilibus, quod nullas tristitias patiantur; et ideo iniuriantur hominibus, per quos timent sibi posse inferri tristitias, opprimendo eos.
	Oportet igitur, ad pacem civitatis, quod legislator excogitet remedia contra istas tres causas iniuriandi.
	Illis enim qui iniuriantur propter necessaria acquirenda, pro remedio sufficit modica possessio, et operatio propria, per quam sibi victus aliquis acquirit.
	Paucis enim natura contenta est.
	Sed illis qui iniuriantur propter concupiscentias delectationum, remedium est temperantia, quae moderatur in homine delectationum concupiscentias.
	Sed contra tertium, scilicet contra eos qui iniuriantur ut non tristentur, remedium adhibet philosophia, quantum ad eos, qui possunt eius delectationibus frui, quae sunt sine tristitia: quae etiam facit hominem non tristari in infortuniis.
	Sed in aliis duobus potest homini auxilium ferri per homines: unde cum ista duo secunda remedia Phaleas praetermiserit, solum contra primum remedium ferens, videtur insufficienter ordinasse.</p>
<p><milestone id="n. 14" unit="section"/><A NAME="79332"/><emph>n. 14</emph></p><p>Tertiam rationem ponit, ibi, iniuriantur et cetera.
	Et dicit, quod homines maxime iniuriantur propter excellentias divitiarum et honorum acquirendas: non autem propter necessaria conquirenda; sicut patet de illis qui exercent tyrannidem, non quidem propter hoc ut non patiantur frigus aut famem, sed propter praedictas excellentias.
	Et ideo quia isti maxime iniuriantur in civitate, propter hoc, praemium datur magnorum honorum in civitatibus his qui interficiunt tyrannos, non autem his qui interficiunt alios fures.
	Et tamen contra iniurias tyrannorum nullum remedium apposuit Phaleas: unde patet, quod modus ordinationis eius praebet auxilium solum contra modicas iniurias, non autem contra magnas.</p>
<p><milestone id="n. 15" unit="section"/><A NAME="79333"/><emph>n. 15</emph></p><p>Deinde cum dicit adhuc multa opus est etc., ostendit, quod ordinatio Phaleae insufficiens erat quantum ad civium conversationem; quia oportet in civitate multa constitui, ex quibus cives bene conversantur adinvicem.
	Oportet etiam aliqua constitui, per quae bene conversentur ad vicinos, et ad quoscumque extraneos.
	Et quia inter vicinos et extraneos quidam etiam sunt hostes, cum quibus est bellandum; ideo necesse est etiam ponere in civitate aliquam ordinationem in comparatione ad bellicam fortitudinem.
	Quae omnia praedictus legislator praetermisit: unde manifestum est, quod insufficienter civitatem ordinavit.</p>
</div2>
<div2 n="9"><head>Lectio 9</head>
<p><milestone id="n. 1" unit="section"/><A NAME="79334"/><emph>n. 1</emph></p><p>Similiter autem et de possessione et cetera.
	Postquam philosophus improbavit politiam Phaleae quantum ad ea quae praetermisit, quantum ad disciplinam civium, pacem civitatis, et communem conversationem; hic improbat eam quantum ad hoc, quod insufficienter de substantiis ordinavit.
	Et circa hoc ponit quatuor rationes: circa quarum primam dicit, quod etiam de possessione non sufficienter determinavit.
	Quamvis enim posuerit quamdam possessionis regulam inter cives adinvicem, ut scilicet omnium possessiones essent aequales, non tamen determinavit quanta deberet esse possessio totius civitatis: cuius mensuram oportet accipere, non solum in comparatione ad sufficientiam civilium usuum qui pertinent ad victum et vestitum civium et alia huiusmodi, sed etiam per comparationem ad pericula quae possunt ab exterioribus imminere.
	Et ideo duo sunt consideranda circa quantitatem possessionis civitatis: quorum unum est quod non sit tam magna quod vicini potentiores alliciantur ad eam concupiscendam, ita quod cives non possunt sustinere eorum molestias; aliud est quod non sit tam parva, ut non sufficiat ad praeparationem belli per quod cives resistant sibi aequalibus et similibus.
	Oportet ergo scire, quod multitudo possessionis prodest civitati: quia per hoc erunt cives sufficientes non solum ad expensas vitae civilis, sed etiam ad exercitia bellica: sed tamen optimus terminus esse videtur multitudinis substantiae, ut non sit tanta, ut propter abundantiam cives de levi praesumant inferre bellum suis potentioribus; sed ita ut possint secure inferre bellum his qui non habent tantam substantiam, per quam eis possint resistere.
	Vel potest aliter intelligi, ut talis terminus possessioni civium statuatur, ut potentiores non de facili moveantur bellum civitati inferre allecti ex abundantia possessionis eorum; sed ita se habeant ad eos sicut ad illos qui non habent tot divitias propter quas diripiendas debeant potentiores discrimen belli subire.</p>
<p><milestone id="n. 2" unit="section"/><A NAME="79335"/><emph>n. 2</emph></p><p>Et huic consonat exemplum, quod subdit.
	Cum enim quidam princeps Autophradates nomine, vellet obsidere quamdam civitatem quae Abtharnia dicebatur, quidam sapiens Eubolus nomine vel Eubulus, id est aliquis bonus consiliarius induxit eum, ut consideraret in quanto tempore posset capere civitatem, et cum hoc etiam computaret tanti temporis expensas: et si inveniret quod minus lucraretur capiendo civitatem quam expenderet obsidendo, derelinqueret ipsam.
	Cui consilio princeps ille consentiens cessavit ab obsidione: non autem cessasset si maiores divitias habuissent.
	Unde praedictus possessionis terminus videtur esse utilis civitati: quem cum Phaleas praetermiserit, videtur insufficienter de possessione civitatis ordinasse.</p>
<p><milestone id="n. 3" unit="section"/><A NAME="79336"/><emph>n. 3</emph></p><p>Secundam rationem ponit, ibi, est quidem igitur aliquid et cetera.
	Et dicit quod in aliquo expedit civitati quod substantiae civium sint aequales ad hoc quod non fiant seditiones adinvicem inter cives: sed, ut ita liceat dicere, hoc non est aliquid magnum: quod per hoc cessant seditiones inter parvos cives, remanet autem materia seditionis maioribus civitatis.
	Illi enim qui sunt in civitate gratiosi, utpote nobiles et virtuosi existentes indignabuntur si aequalia recipiant cum sint digni maioribus.
	Sicut enim contra iustitiam esse videtur, ut aequales inaequalia habeant, ita iniustitia est, ut inaequales aequalia habeant.
	Et ex hac causa frequenter maiores sunt aliis molesti et seditiones movent.
	Per iustitiam enim conservatur pax civitatis, transgressio vero iustitiae est seditionis causa.
	Sic insufficienter de possessionibus statuit Phaleas.</p>
<p><milestone id="n. 4" unit="section"/><A NAME="79337"/><emph>n. 4</emph></p><p>Tertiam rationem ponit, ibi, adhuc autem malitia hominum et cetera.
	Et dicit quod etsi voluntas hominum quantum ad necessitatem repleri possit tamen quantum ad malitiam repleri non potest.
	Primo enim homini qui nihil habet videtur sufficiens quod habeat duos obolos; quos cum acquisiverit vel ex haereditate paterna acceperit, semper videtur quod indigeat pluribus, et hoc usque in infinitum.
	Et hoc ideo est, quia natura concupiscentiae est infinita: non enim quaerit sola necessaria vitae, sed omnia quae possunt homini esse delectabilia, quae sunt infinita.
	Unde, cum plurimi hominum ad hoc tendunt ut suam concupiscentiam repleant, sequitur quod eorum desiderium repleri non possit usque in infinitum.
	Ex hoc autem quod aliqui desiderant ea quae sunt aliorum, oriuntur in civitatibus seditiones.
	Oportet igitur quod legislator magis regulet principium horum, scilicet concupiscentiam, quam etiam possessiones.</p>
<p><milestone id="n. 5" unit="section"/><A NAME="79338"/><emph>n. 5</emph></p><p>Sed hoc aliter fit quantum ad bonos et aliter quantum ad malos.
	Oportet enim quod legislator illos qui sunt epyikes natura, id est naturaliter virtuosi, ita instituat, quod non velint agere avare, idest tollere aliena: quod quidem facere potest assuefaciendo eos ad amorem iustitiae.
	Sed homines pravos sic debet tractare, ut non possint aliena tollere etiam si velint.
	Et ad hoc duo sunt necessaria: quorum unum est, ut pravi in civitate sint minores, idest quod dimittantur in infimo statu, ut aliis nocere non possint.
	Aliud autem est ut eis iniuriae non irrogentur, ex quibus homines provocantur, ut aliis noceant.
	Cum igitur huiusmodi disciplinam Phaleas praetermiserit, insufficiens in sua legislatione fuisse videtur.</p>
<p><milestone id="n. 6" unit="section"/><A NAME="79339"/><emph>n. 6</emph></p><p>Quartam rationem ponit, ibi, non bene autem et cetera.
	Et dicit quod Phaleas non sufficienter dixit de aequalitate substantiae; quia adaequavit substantias civium solum quantum ad bona immobilia, scilicet quantum ad possessionem terrae.
	Sunt autem quaedam aliae divitiae, puta servorum, animalium, denariorum et aliorum quae praeparantur ad usum vitae, quae supellectilia dicuntur: de quorum aequalitate nihil dixit.
	Oportet autem quod omnium tam mobilium quam immobilium aequalitas statuatur, aut secundum aliquem alium modum ordinetur de eis, aut quod omnia praetermittantur: eadem enim ratio est de mobilibus et immobilibus, quia ex utrisque seditiones oriuntur.</p>
<p><milestone id="n. 7" unit="section"/><A NAME="79340"/><emph>n. 7</emph></p><p>Deinde cum dicit videtur autem ex legislatione etc., improbat ordinationem Phaleae quantum ad artifices: et dicit quod propter legem quam Phaleas circa artifices tulit sequebatur quod civitas modica construeretur; volebat enim quod omnes artifices in communi operarentur et eorum opera distribuerentur civibus secundum eorum necessitates; et secundum hoc artifices essent quasi servi communitatis et non facerent aliquod supplementum ad multitudinem civitatis: unde relinquebatur quod civitas esset parva; cum videamus nunc non modicam partem civitatis ex artificibus esse.
	Oportet tamen esse in civitate aliquos publicos operarios qui operentur opera communia civitatis, sicut servatur in civitate Epidamni et sicut quidam legislator nomine Diophantus aliquando statuit in Athenis.
	Ultimo autem epilogando concludit, quod ex praemissis, potest aliquis considerare circa politiam Phaleae quid bene vel non bene dixerit.</p>
</div2>
<div2 n="10"><head>Lectio 10</head>
<p><milestone id="n. 1" unit="section"/><A NAME="79341"/><emph>n. 1</emph></p><p>Ypodamus autem Eurifontis et cetera.
	Postquam philosophus prosecutus est de politia Phaleae, hic incipit agere de politia Hippodami.
	Et circa hoc tria facit.
	Primo exponit conditionem legislatoris.
	Secundo narrat politiam ipsius, quam ipse instituit, ibi, construxit autem civitatem et cetera.
	Tertio improbat eam quantum ad aliqua, ibi, dubitabit autem utique aliquis et cetera.
	Circa primum tria facit.
	Primo dicit quid in arte politica Hippodamus adinvenit; et dicit quod adinvenit distinctionem civitatis quantum ad diversos ordines civium: et iterum incidit, hoc est divisit suburbia; adinvenit enim quomodo territorium civitatis per diversa suburbia distingui deberet.
	Fuit autem Euriphontis filius, Milesius autem natione.
	Secundo exponit conversationem ipsius; et dicit quod quia erat honoris cupidus, quaedam superflua observabat in propria vita privata quae est alia a civili: videbatur enim esse curiosus in multitudine capillorum et comae, et iterum in utilitate vestitus; volebat tamen habere calida vestimenta non solum in hieme, sed etiam in aestate.
	Tertio exponit studium ipsius: voluit enim ratiocinari de tota natura rerum, et primus inter philosophos, qui non agunt civilem vitam, sed contemplativam, conatus est determinare quae sit optima politia.</p>
<p><milestone id="n. 2" unit="section"/><A NAME="79342"/><emph>n. 2</emph></p><p>Deinde cum dicit construxit autem civitatem etc., enarrat ordinem politiae ipsius.
	Et primo quantum ad divisiones quas adinvenit.
	Secundo quantum ad iudicia, ibi, putavit autem et species legum et cetera.
	Tertio quantum ad civium disciplinam, ibi, adhuc autem legem et cetera.
	Circa primum duo facit.
	Primo ostendit quomodo divisit civium multitudinem.
	Secundo quomodo divisit civitatis possessiones, ibi, dividebat autem in tres partes et cetera.
	Dicit ergo primo, quod Hippodamus determinabat optimam quantitatem multitudinis in civitate, ut sit decem millium virorum: et hanc multitudinem dividebat in tres partes: quarum una erat artificum, alia agricolarum, tertia pugnatorum.</p>
<p><milestone id="n. 3" unit="section"/><A NAME="79343"/><emph>n. 3</emph></p><p>Deinde cum dicit dividebat autem etc., ostendit quomodo dividebat possessionem civitatis; et dicit quod totam regionem, idest territorium civitatis dividebat in tres partes: quarum unam volebat esse sacram, de qua scilicet fierent ea quae homines reputant fieri propter cultum divinum; aliam volebat esse publicam vel communem de qua viverent bellatores: tertiam volebat esse propriam quae distribueretur inter agricolas.</p>
<p><milestone id="n. 4" unit="section"/><A NAME="79344"/><emph>n. 4</emph></p><p>Deinde cum dicit putavit autem et species etc., narrat ordinem politiae ipsius quantum ad iudicia.
	Et circa hoc tria facit.
	Primo dicit quod putavit leges iudiciorum esse solummodo tres, secundum tria de quibus homines in iudiciis disceptant: quae sunt iniuria, nocumentum, et mors: ut iniuria referatur ad ea quae fiunt in vituperium hominis, nocumentum autem ad ea quae fiunt in damnum rerum, sub morte autem comprehenduntur omnia quae fiunt in nocumentum personae.
	Secundo ibi, lege autem statuit etc., dicit quod Hippodamus instituit quamdam principalem curiam ad quam reducerentur, quasi per appellationem, omnes causae quae non viderentur esse bene iudicatae: et volebat quod hoc iudicium committeretur quibusdam senibus ad hoc electis qui et discretione et virtute essent probati.
	Tertio ibi, iudicia autem et cetera.
	Ponit modum quem in iudicando volebat observari.
	Cum enim esset aliqua sententia ferenda a multis iudicibus, putabat non oportere, quod iudices conferrent adinvicem de sententia ferenda; sed quod unusquisque solitarius cogitaret de sententia ferenda, et illud quod cogitaret deferret scriptum in pugillari; ita scilicet quod si sibi videretur quod aliquis accusatus esset condemnandus, simpliciter condemnationem ibi describeret: si vero sibi videretur quod esset simpliciter absolvendus, deferret pugillare vacuum.
	Si autem sibi videretur quod quantum ad aliquid esset condemnandus, et quantum ad aliquid absolvendus, hoc etiam determinaret per Scripturam: et sic ex omnibus Scripturis eliceretur quod pluribus videretur.
	Non autem putabat bonum esse hoc, quod nunc est lege statutum, ut iudices adinvicem conferant antequam unusquisque sententiam proferat: cum enim sint iurati dicere quod eis videtur, per huiusmodi disceptationes quae in tali loco, et circa talia fiunt, coguntur quodammodo degerare, dum aliquis non audet dicere quod sibi videtur multis contradicentibus.</p>
<p><milestone id="n. 5" unit="section"/><A NAME="79345"/><emph>n. 5</emph></p><p>Deinde cum dicit adhuc autem legem posuit etc., narrat ordinationem eius circa disciplinam civium.
	Et ponit eius quatuor leges: quarum prima est quod illi qui invenerunt aliquid ordinandum in civitate quod esset civitati expediens, obtinerent aliquem honorem.
	Secundam legem ponit, ibi, et pueris eorum et cetera.
	Ut scilicet filii eorum qui moriuntur in bello pro civitate nutrirentur de aerario publico; quod quidem nondum erat statutum in civitatibus; nunc autem ista lex observatur in Athenis et in quibusdam aliis civitatibus.
	Tertiam legem ponit, ibi, principes autem et cetera.
	Et haec est de electione principum, ut scilicet totus populus principes eligat.
	Dicebat autem esse populum tres praedictas partes civitatis; scilicet agricolas, artifices et bellatores.
	Quartam legem ponit de officio principum, ibi, electos autem et cetera.
	Ut scilicet illi qui eliguntur in principes, habeant curam de rebus communibus civitatis et de peregrinis et de orphanis et aliis impotentibus personis.
	Et ultimo concludit, quod plurima et maxime recitanda de his quae Hippodamus ordinavit, sunt ea quae dicta sunt.</p>
</div2>
<div2 n="11"><head>Lectio 11</head>
<p><milestone id="n. 1" unit="section"/><A NAME="79346"/><emph>n. 1</emph></p><p>Dubitabit autem utique aliquis et cetera.
	Posita politia Hippodami, hic improbat ipsam.
	Et primo quantum ad divisionem quam instituit.
	Secundo quantum ad ea quae de iudicio dixit, ibi, non bene autem neque de iudicio et cetera.
	Tertio quantum ad ea quae instituit de disciplina civium, ibi, de eo autem quod invenientibus et cetera.
	Circa primum duo facit.
	Primo improbat divisionem institutam ab Hippodamo quantum ad partes civitatis.
	Secundo quantum ad possessiones, ibi, adhuc autem communem et cetera.
	Circa primum tria facit.
	Primo improbat divisionem partium civitatis quantum ad artifices.
	Secundo quantum ad bellatores, ibi, sed oportet et cetera.
	Tertio quantum ad agricolas, ibi, adhuc agricolae et cetera.</p>
<p><milestone id="n. 2" unit="section"/><A NAME="79347"/><emph>n. 2</emph></p><p>Dicit ergo primo, quod prima dubitatio in politia Hippodami, accidit circa divisionem multitudinis civium.
	Voluit enim quod tam artifices quam agricolae et quam viri armati, omnes communicarent in ordine civitatis: ita tamen quod agricolae non haberent arma, sed haberent terram: artifices autem neque haberent terram, neque arma.
	Ex qua ordinatione sequitur, quod artifices fere sunt servi eorum qui possident arma, quia nullam propriam possessionem habentes.
	Quod videtur ad eorum utilitatem pertinere.
	Insistunt enim operibus in ministerium civitatis, et praecipue bellatorum, quos oportet maiorem partem in honoribus civitatis obtinere.
	Non enim est possibile quod artifices habeant partem in omnibus honoribus, quia duces exercitus et rectores civium et alii maiores principatus non erit decens quod instituantur ex artificibus, sed solum ex viris bellatoribus, qui sunt ad hoc magis idonei.
	Non est autem possibile quod, ex quo non habent partem in regimine civitatis, quod ipsi ament talem ordinationem civitatis: unde relinquitur seditionis materia: non igitur convenienter ordinavit de artificibus.</p>
<p><milestone id="n. 3" unit="section"/><A NAME="79348"/><emph>n. 3</emph></p><p>Deinde cum dicit sed oportet etc., improbat praedictam ordinationem quantum ad viros bellatores.
	Oportet enim eos esse meliores, idest potentiores ambabus aliis partibus, scilicet et agricolis et artificibus.
	Et hoc ideo quia ad viros bellatores pertinet, ut potestatem civitatis defendant non solum contra impugnationem hostium, sed et contra seditiones civium, quos non possent reprimere nisi potentiores essent: quod quidem non est facile, nisi sint multi.
	Si autem viri bellatores excedant et multitudine et virtute et dignitate, nulla necessitas fuit, quod artifices et agricolae partem haberent in regimine civitatis, et quod ad eos pertineret institutio principum, quia semper hoc fiet ad arbitrium virorum bellatorum.
	Superflue igitur aliis committitur: unde patet quod non convenienter divisit viros bellatores ab aliis.</p>
<p><milestone id="n. 4" unit="section"/><A NAME="79349"/><emph>n. 4</emph></p><p>Deinde cum dicit adhuc agricolae etc., improbat praedictam distinctionem quantum ad agricolas: de quibus non est manifestum secundum praedictam ordinationem, quomodo sint utiles civitati.
	De artificibus enim manifestum est quod sunt in civitate necessarii propter variam supellectilem praeparandam: et vita civium poterit bene procedere per ea quae praeparantur ab arte, sicut accidit in aliis civitatibus.
	Vel potest intelligi quod ipsi artifices possunt procedere, idest nutriri de sua arte, unde non indigent agricolis ut ab eis sustententur; sed viri bellatores, quasi ab aliis distinguantur, non possunt de suo officio sustentari: unde indigent ut ab aliis sustententur.
	Si igitur agricolae instituerentur ad hoc quod acquirerent cibum viris bellatoribus, rationabiliter ponerentur esse pars civitatis.
	Oportet enim quod pars totius coadiuvet ad bonum aliarum partium.
	Sed secundum praedictam operationem habebunt proprias possessiones et eas colent et ita aliis in nullo utiles erunt, sed sibiipsis tantum.
	Non ergo ponuntur agricolae convenienter pars civitatis.</p>
<p><milestone id="n. 5" unit="section"/><A NAME="79350"/><emph>n. 5</emph></p><p>Deinde cum dicit adhuc autem communem etc., improbat divisionem possessionum.
	Ponebat enim Hippodamus unam partem possessionum civitatis communem ex qua viri bellatores nutrirentur.
	Est ergo considerandum quis colet istam terram communem.
	Oportet autem quod altero aliquo trium modorum colatur: quorum primus est ut ipsimet bellatores colant terram communem, et sic quidem erunt pugnantes et agricolae: sed legislator voluit eos distinguere, inutilis ergo fuit distinctio.
	Secundus modus, ut quidam alii inter pugnatores et agricolas colentes possessiones proprias, colant terram communem: ex quo sequitur quod erit quaedam quarta pars civitatis in nullo participans regimine civitatis, sed omnino ab hoc aliena: non enim admittebat ad electionem principum, nisi tres partes praedictas.
	Tertius modus esse potest, ut ipsi agricolae qui colunt possessiones proprias colant et communes: sed tunc sequetur quod non sit copia fructuum terrae in civitate, non enim erit facile quod unus agricola sufficienter excolat tot terras, unde fructus necessarios duabus familiis administret.
	Si etiam iste tertius modus ponatur, videtur fuisse superflua possessionum divisio in tres partes: potuisset enim fieri, ut a principio tota terra daretur agricolis: ut scilicet unusquisque agricola ex terra, quae ei veniret in sortem, sumeret cibum suae familiae et aliquibus viris bellatoribus.
	Ea igitur quae Hippodamus dixit circa huiusmodi divisiones, inducunt magnam turbationem.</p>
<p><milestone id="n. 6" unit="section"/><A NAME="79351"/><emph>n. 6</emph></p><p>Deinde cum dicit non bene autem neque de iudicio etc., improbat praedictam politiam quantum ad iudicium; scilicet quantum ad hoc quod statuit iudicia in praetoriis fieri, non per sententiae collationem.
	Et circa hoc duo facit.
	Primo improbat statutum.
	Secundo rationem statuti, ibi, adhuc nullus degerare cogit et cetera.
	Circa primum ponit duas rationes: circa quarum primam dicit quod lex quam ipse posuit de iudicio, non bene se habet, per quam dignum reputavit quod aliqui iudicarent dividentes se abinvicem, ita quod quilibet per seipsum conscriberet id quod sibi de causa videretur.
	Et secundum hoc volebat quod iudex per seipsum disquireret quid esset sententiandum.
	Sed in tali disquisitione singulari contingebat etiam a pluribus simul disquiri, quia iudices poterant sibiinvicem colloqui de iudicio ferendo in domibus propriis, ita tamen quod in praetoriis, idest in loco publico iudiciorum non colloquerentur adinvicem ad conferendum de sententia; et hoc erat magis periculosum, quia facilius poterat contingere quod unus iudex perverteret alium ad ferendum sententiam aliter quam sibi videretur privatim cum eo conferens, quam in praetorio publico omnibus audientibus: unde etiam contrarium huius multi legislatores statuerunt, ut scilicet iudices non colloquantur adinvicem, in privato videlicet, sed solum in praetoriis adinvicem conferrent.
	Videtur igitur quod praedicta lex periculosa fuerit et aliorum legibus contraria.</p>
<p><milestone id="n. 7" unit="section"/><A NAME="79352"/><emph>n. 7</emph></p><p>Secundam rationem ponit, ibi, deinde quomodo non erit plenum turbatione et cetera.
	Et dicit quod non poterit iudicium absque turbatione fieri per modum praedictum.
	Potest enim contingere quod iudici non videbitur seorsum considerandum, ut reus tantum condemnetur quantum actor qui litigat petit, sed forte actor petit quod reus condemnetur ad viginti minas, iudex autem iudicabit quod condemnetur ad decem minas; aut forte unus iudicum condemnabit eum ad plus, alius autem ad minus; puta unus ad quinque, alius ad quatuor; et per hunc modum oportet quod iudices idem patiantur, idest ut conferant adinvicem post sententias scriptas, sicut si sententias singulariter non conscripsissent quia forte quidam iudicum condemnabunt reum quantum ad omnia quae petit actor, quidam autem non.
	Quis ergo modus erit disputandi de sententiis diversis iudicum, nisi scilicet conferendo? Quod sic praedicta lex non poterit vitare quod intendebat, scilicet collationem iudicum: unde patet quod superflua fuit.</p>
<p><milestone id="n. 8" unit="section"/><A NAME="79353"/><emph>n. 8</emph></p><p>Deinde cum dicit adhuc nullus etc., improbat causam statuti, quae erat vitatio periurii; et dicit quod si fiat collatio iudicum de condemnatione alicuius, nullus cogit propter hoc, quod periurium committatur ab eo qui iudicare debet, etiam si accusatio actoris sit iuste scripta et iudex eam non admittat: non enim iudicabit iudex quod reus nihil debeat, sed forte iudicabit quod viginti minas debeat, cum actor plus petat; sed magis reus, qui condemnatur, degerare videtur, qui non putat etiam se debere viginti minas.
	Et ita propter talem causam non oportebat hanc legem poni.</p>
</div2>
<div2 n="12"><head>Lectio 12</head>
<p><milestone id="n. 1" unit="section"/><A NAME="79354"/><emph>n. 1</emph></p><p>De eo autem quod invenientibus et cetera.
	Postquam improbavit politiam Hippodami quantum ad divisionem et iudicia, hic improbat eam quantum ad disciplinam quam ordinavit, quantum ad hoc, scilicet, quod statuit quod hi qui invenirent aliquid utile civitati, honorem consequerentur.
	Et circa hoc duo facit.
	Primo improbat statutum.
	Secundo movet quasdam quaestiones, ibi, quoniam autem fecimus et cetera.
	Dicit ergo primo, quod non est securum civitati quod praedicta lex statuatur; sed solum in primo aspectu, quando auditur, apparet bona.
	Si enim eveniat quod talis lex statuatur, habebit multas calumnias, dum aliqui arbitrabuntur esse utile illud adinventum et aliqui quod non.
	Habebit etiam transmutationes politiarum.
	Una enim lege transmutata, quandoque totus status civitatis mutatur.
	Sed istud statutum facit nos incidere in aliud problema, id est in aliam quaestionem et in aliam considerationem: est enim dubium apud quosdam utrum sit expediens vel nocivum civitati, ut removeat patrias leges, si aliqua melior adinveniatur; et ideo huic dicto non facile est quod homo velociter consentiat, ut scilicet adinventores novorum honorentur, et hoc si non expedit civitatibus quod leges patriae amoveantur.
	Continget autem per hoc statutum, quod quidam dum provocantur ad novorum adinventionem, ut adipiscantur honorem, inducant dissolutionem legum et totius politiae sub specie communis boni: quod quidem est valde periculosum: non ergo illud statutum est conveniens.</p>
<p><milestone id="n. 2" unit="section"/><A NAME="79355"/><emph>n. 2</emph></p><p>Deinde cum dicit quoniam autem fecimus etc., movet quasdam dubitationes.
	Et primo, utrum oportet leges mutare.
	Secundo si sunt mutandae, a quibus et quomodo, ibi, adhuc autem si mutandae et cetera.
	Circa primum duo facit.
	Primo inducit rationes ad ostendendum quod oportet leges mutare.
	Secundo inducit ad contrarium, ibi, alio autem modo considerantibus etc., circa primum ponit quatuor rationes.
	Circa quarum primam dicit quod quia fecimus modicam mentionem de mutatione legum, melius est quod parum amplius super hoc nos dilatemus; quia, ut dictum est, hoc habet dubitationem: et quibusdam videtur, quod melius sit leges antiquas amovere, si aliqua melior inveniatur.
	Videmus enim quod hoc multum profuit in aliis scientiis, quod scilicet aliqua sunt mutata de his quae a patribus observabantur scilicet in medicina.
	Nam posteriores medici multa adinvenerunt mutantes ea quae primi observabant.
	Et idem etiam est in gymnastica, idest in exercitativa.
	Dicebantur enim gymnasia, quaedam exercitia in quibus homines nudi se exercebant, a gymnos, quod est nudum.
	Et ita etiam videmus in omnibus aliis artibus et operativis potentiis, de quarum numero est politica, quae est regitiva civitatis.
	Ergo etiam in regimine civitatis oportet mutare ea quae a patribus sunt observata, dummodo meliora occurrant.</p>
<p><milestone id="n. 3" unit="section"/><A NAME="79356"/><emph>n. 3</emph></p><p>Secundam rationem ponit, ibi, signum autem et cetera.
	Et dicit, quod signum huius quod leges sint mutandae, potest aliquis accipere ab ipsis operibus, idest ab his quae contingunt: videmus enim quod antiquae leges fuerunt <hi>valde simplices et barbaricae</hi>, idest irrationabiles et extraneae, sicut hoc quod ab antiquo erat lex apud Graecos quod emebant uxores adinvicem portantes ad talem emptionem ferrum, quia forte alia metalla non erant in usu.
	Et similiter videmus quod si quae leges adhuc remanent de antiquis, sunt omnia stulta, sicut in quadam terra erat talis lex circa homicidia quod si aliquis de cognatis occisi persequeretur homicidam et ille fugeret praesente multitudine testium, quod ille reputaretur reus homicidii (et ab hinc videtur introducta consuetudo duellorum): et hoc est omnino irrationabile.
	Homines autem in legibus ponendis non debent quaerere, quid fuerit a patribus observatum, sed quid sit bonum observandum; et ita conveniens est antiquas leges mutare, si occurrant meliores.</p>
<p><milestone id="n. 4" unit="section"/><A NAME="79357"/><emph>n. 4</emph></p><p>Tertiam rationem ponit, ibi, verisimileque et cetera.
	Ad cuius intellectum considerandum est, quod Aristoteles opinatus fuit mundum ab aeterno fuisse, ut patet in octavo physicorum et in primo de caelo: et tamen manifestum est per antiquas historias, quod ab aliquo certo tempore incoeperunt regiones habitari: quod videtur contrariari aeternitati mundi.
	Sed ad hoc solvendum inducebat Aristoteles quod multoties factae sunt desolationes generales terrarum per aliqua diluvia vel per quascumque corruptiones; quibus cessantibus incoeperunt de novo regiones habitari.
	Quod quidem potuit contingere dupliciter.
	Uno modo ita quod homines generarentur ex terra.
	Posuerunt enim quidam quod ex terra aliquo modo proportionata naturaliter generaretur homo, sicut et murem certum est generari ex terra.
	Sed hoc non videtur conveniens: quia natura ex determinatis principiis et per determinata media procedit ad suos effectus: unde animalia perfecta nunquam possunt generari nisi ex semine: unde non credimus quod ex terra possit homo fieri naturaliter, sed solum virtute divina.
	Alio modo potuit contingere quod in generali corruptione aliqui homines conservarentur vel in montibus vel per aliquem alium modum; sicut nos ponimus quod Noe fuit conservatus in arca, tempore diluvii generalis, et Deucalion fuit conservatus in montibus in diluvio, quod accidit tempore Ogygis regis in terra Graecorum.
	Sed quocumque horum modorum contigerit, videtur quod primi homines fuerint contingentes id est qualescumque non viri excellentes, et quod fuerint insensati, sicut fabulose dicitur de illis qui dicuntur fuisse producti de terra, tempore Deucalionis: unde inconveniens videtur quod aliquis permaneat in legibus et statutis ipsorum.</p>
<p><milestone id="n. 5" unit="section"/><A NAME="79358"/><emph>n. 5</emph></p><p>Quartam rationem ponit, ibi, ad haec autem et cetera.
	Posset enim aliquis dicere quod consuetudines antiquorum insensatorum opportunum fuit mutare; sed leges quae sunt scriptae a viris sapientibus non debent mutari.
	Sed ad hoc excludendum ipse obiiciendo dicit quod non est melius, si etiam leges scriptae permaneant immobiles.
	Videmus enim quod impossibile est omnia diligenter et perfecte esse conscripta circa ordinationem civitatis, etiam a quantumcumque sapientibus viris; sicut etiam est hoc impossibile circa alias artes: quia sapientes scribunt leges in universali, et non possunt considerari omnia particularia: actus vero sunt circa particularia: unde non potuerunt omnia perfecte conscribere quae pertinent ad directionem actuum; et sic melius est quod immutentur quando aliquid melius invenitur.
	Sic ergo per huiusmodi rationes videtur quod quaedam leges aliquando sint mutandae.</p>
<p><milestone id="n. 6" unit="section"/><A NAME="79359"/><emph>n. 6</emph></p><p>Deinde cum dicit alio autem modo etc., procedit ad contrarium.
	Et primo ostendit veritatem quaestionis.
	Secundo solvit quamdam inductarum rationum, ibi, mendax quoque et cetera.
	Dicit ergo primo, quod si quis secundum alium modum consideret, videbitur esse multum verendum, mutare antiquas leges etiam pro verioribus: potest enim contingere quod sit modicum melius illud, quod adinvenitur: consuescere autem ad dissolvendum leges est valde pravum.
	Unde manifestum est quod sustinendi sunt quidam modici defectus et errores qui contingunt principibus et sapientibus in legibus ferendis; quia ille qui vult mutare propter aliquid melius, non tantum proficiet mutando, quantum nocebit, dum consuescunt cives ad non observandum statuta et praecepta principum.</p>
<p><milestone id="n. 7" unit="section"/><A NAME="79360"/><emph>n. 7</emph></p><p>Deinde cum dicit mendax quoque etc., solvit unam inductarum rationum in contrarium.
	Et dicit quod illud exemplum, quod sumebatur de artibus in quibus profuit multa mutasse, inducit nos ad mendacium, quod non est simile de mutatione artis et legis: quia ea quae sunt habent efficaciam ex ratione; sed lex nullum habet robur ad hoc quod persuadeatur subditis, quia sit bona, nisi consuetudinem; quae quidem non fit nisi per multum tempus.
	Unde qui facile mutat leges, quantum est de se, debilitat legis virtutem.
	Ad alias autem rationes patet solutio; quia non concludunt quod leges sint de facili mutandae; sed quod aliquae leges, scilicet malae, sint aliquando mutandae, quod verum est.</p>
<p><milestone id="n. 8" unit="section"/><A NAME="79361"/><emph>n. 8</emph></p><p>Deinde cum dicit adhuc autem si mutandae etc., movet aliam quaestionem; et dicit, quod si leges sint aliquando mutandae, quaerendum est, utrum omnes sint mutandae, et in qualibet politia vel non; et utrum sint mutandae a quocumque, vel ab aliquibus determinatis.
	Multum enim differt quid circa hoc verius sit.
	Et ideo haec consideratio dimittatur ad praesens et reservetur in posterum.</p>
</div2>
<div2 n="13"><head>Lectio 13</head>
<p><milestone id="n. 1" unit="section"/><A NAME="79362"/><emph>n. 1</emph></p><p>De ea autem quae Lacedaemoniorum et cetera.
	Postquam philosophus posuit politias institutas a sapientibus, nunc agit de politiis, quae in civitatibus observabantur.
	Et primo de politia Lacedaemoniorum sive Lachosensium.
	Secundo de politia Cretensium, ibi, Cretensium autem politia et cetera.
	Tertio de politia Calchedoniorum, ibi, politizare autem videntes et cetera.
	Horum enim civitatum politiae commendabantur.
	Circa primum duo facit.
	Primo ponit modum considerationis necessariae circa has politias.
	Secundo agit de politia Lacedaemoniorum, ibi, quod quidem igitur oportet et cetera.
	Dicit ergo primo, quod duae considerationes incidunt circa politias Lacedaemoniorum et alias politias: quarum una est ut consideretur, utrum illud quod in eis lege est statutum, sit conveniens ordini virtutis.
	Hoc enim est finis omnis legis.
	Unde si lex non sit proportionata ad virtutem, non erit lex.
	Alia consideratio est, utrum in politia sit aliquid ordinatum, quod sit conveniens secundum suppositionem et modum, contrariae politiae ei quae proponitur: puta si aliquis intendat instituere politiam democraticam, et ponat leges convenientes politiae oligarchicae, quae est contraria.
	Sic enim et in scientiis aliquid reprobatur, aut quia non convenit veritati, aut quia non convenit positioni.</p>
<p><milestone id="n. 2" unit="section"/><A NAME="79363"/><emph>n. 2</emph></p><p>Deinde cum dicit quod quidem igitur etc., agit de politia Lacedaemoniorum.
	Et primo quantum ad ea quae habentur a civibus.
	Secundo quantum ad ordinem ipsorum civium, ibi, at vero et quae circa efforiam et cetera.
	Circa primum tria facit.
	Primo prosequitur ea quae pertinent ad servos.
	Secundo ea quae pertinent ad mulieres, ibi, adhuc autem ad mulieres et cetera.
	Tertio ea quae pertinent ad possessiones, ibi, post ea enim quae nunc dicta sunt et cetera.
	Haec enim tria a civibus habentur.
	Dicit ergo primo, quod omnes confitentur hoc: quod opportunum est civitati, quae debet bene vivere politice, quod in ea existat scola <hi>necessariorum</hi>, idest servorum, vel quorumcumque qui sunt necessarii ad ministrandum, ut scilicet ipsi recta disciplina potiantur.
	Sed quomodo fiat non potest de facili accipi.</p>
<p><milestone id="n. 3" unit="section"/><A NAME="79364"/><emph>n. 3</emph></p><p>Quod autem hoc sit necessarium, manifestat consequenter per inconvenientia, quae ex eis sequuntur, quando non sunt bene disciplinati.
	Multoties enim contingit, quod pauperes in Thessalonica molesti fuerunt divitibus: et similiter etiam Lachosibus, id est Lacedaemoniis servi eorum frequenter fuerunt infesti: insidiabantur enim eis quando aliqua infortunia eis contingebant, ita ut non possent eos reprimere, et in talibus infortuniis eos molestabant.
	Sed Cretensibus nihil tale accidit: et forte huius causa est, quia quamvis civitates, quae sunt vicinae, pugnent adinvicem, nulla tamen civitas (est) quae pugnet contra aliquos cives distantes, eo quod non expediat eis, propter hoc quod praedia possident prope civitatem et domos suas; et sic si longinquum bellum susciperent, non possent suorum praediorum curam habere.
	Et quia Cretenses non habebant vicinos, qui contra eos pugnarent, puta in insula maris existentes, non frequenter imminebant eis infortunia, in quibus servi vel inopes possent eis insidiari.
	Sed Lachosensibus, id est Lacedaemoniis omnes vicini inimicabantur.
	Erant enim totaliter dediti rebus militaribus, ut Vegetius dicit in libro de re militari, sicut et Athenienses philosophiae.
	Inimicabantur enim Argi et Messenii et etiam Arcades, et a principio etiam discordabant a Thessalonicensibus.
	Habuerunt etiam bella cum Achaicis vicinis eorum, et Perrebiis et Magnesibus.
	Et ideo multoties infortunia eis imminebant, quibus eorum servi insidiabantur.</p>
<p><milestone id="n. 4" unit="section"/><A NAME="79365"/><emph>n. 4</emph></p><p>Sic igitur patet, quod necessarium est, ut servi et alii necessarii disciplinentur.
	Sed quod non sit facile, ostendit consequenter.
	Et dicit, quod si nihil alterum esset, istud videtur operosum esse quantum ad curam, quae oportet haberi de servis, quomodo oporteat ad eos colloqui, vel qualitercumque conversari.
	Quia ex una parte, si homo benigne se habeat ad eos, insolescunt et efficiuntur iniuriosi, et reputant se aequales dominis suis.
	Ex alia vero parte si ipsi vivant, semper mala sustinendo a dominis suis, odiunt eos et insidiantur eis: unde difficile est videre qualiter sint tractandi.
	Oportet enim medio modo se ad eos habere, ut non iniuste affligantur, nec tamen eis nimia familiaritas ostendatur.
	Ex istis ergo concludit, quod Lacedaemonii, quibus hoc accidit, ut a servis suis molestarentur, non sunt ex illis, qui optimum modum invenerunt circa gubernationem servorum.</p>
<p><milestone id="n. 5" unit="section"/><A NAME="79366"/><emph>n. 5</emph></p><p>Deinde cum dicit adhuc autem ad mulieres etc., agit de politia Lacedaemoniorum quantum ad mulieres.
	Et circa hoc quatuor facit.
	Primo ostendit, necessarium esse, quod mulieres in civitate bene disciplinentur.
	Secundo ostendit quid circa hoc Lacedaemonii observarent, ibi, quod quidem ibi accidit et cetera.
	Tertio ostendit, quae inconvenientia ex hac observantia sequerentur, ibi, itaque necessarium.
	Quarto ostendit, quae fuerit causa huius observantiae, ibi, a principio quidem igitur et cetera.
	Dicit ergo primo, quod remissio legum circa mulieres, ut scilicet absque convenienti disciplina in civitate vivant, ad duo est nociva.
	Primo quidem ad electionem politiae; quia per earum inordinationem totam politiam contingit immutari, ut dicetur.
	Secundo ad felicitatem civitatis; quia propter earum inordinationem multa inconvenientia possunt in civitate sequi.
	Et hoc manifestat per hoc, quod sicut partes domus sunt vir et mulier, ut in primo dictum est, ita oportet quasi totam civitatem quae ex domibus constituitur, in duo dividi, considerata multitudine virorum et mulierum.
	Unde sequitur, quod in quibuscumque civitatibus male se habeat ordinatio mulierum, reputandum est, quod medietas civitatis non sit bene ordinata secundum leges.</p>
<p><milestone id="n. 6" unit="section"/><A NAME="79367"/><emph>n. 6</emph></p><p>Deinde cum dicit quod quidem ibi etc., ostendit quid circa hoc observaretur apud Lacedaemoniam.
	Ibi enim accidebat praedicta inordinatio mulierum.
	Cum enim de intentione legislatoris esset, quod tota civitas esset perseverativa, id est potens sustinere et abstinere a delitiis, hoc bene observabatur quantum ad viros; sed mulieribus hoc instituere legislator neglexit.
	Vivunt enim ibi mulieres voluptuose secundum omne genus intemperantiae, et etiam delitiose.</p>
<p><milestone id="n. 7" unit="section"/><A NAME="79368"/><emph>n. 7</emph></p><p>Deinde cum dicit itaque necessarium etc., ostendit quae inconvenientia sequebantur.
	Et ponit quatuor: quorum primum est, quod necessarium est in tali politia, in qua mulieres sic delitiose vivunt, quod viri multum appretientur divitias, et concupiscant eas, ut ex his satisfacere possint delitiis mulierum, quae sine magnis sumptibus esse non possunt.
	Hoc autem multum facit ad hoc, quod mores corrumpantur in civitate quod multum curent de divitiis.
	Ex hoc enim sequitur, quod omnia in civitate sint venalia; quod corrumpit statum civitatis.
	Secundum inconveniens ponit, ibi, aliterque si existant et cetera.
	Et dicit, quod si cogatur multitudo civium, ut nimis contineat a mulieribus, sequitur quod labantur ad turpe vitium, scilicet ad coitum masculorum; sicut accidit multis militantibus et bellicosis viris, et quibuscumque similibus.
	Qui enim primo fabulose induxit, quod Mars fuit maritus Veneris, non irrationabiliter est locutus; quia viri bellicosi, qui sunt Martiales, luxuriosi sunt, et inhiant vel ad coitum masculorum vel mulierum.
	Dicitur enim in libro de problematibus, quod equitantes continue, luxuriosi magis fiunt, quia propter caliditatem et motum, hoc patiuntur, quod accidit in coitu.
	Hoc etiam quod frequenter vacant a negotiis, eos luxuriosos facit.
	Et hoc etiam accidit Lacedaemoniis, propter hoc quod ad nimiam continentiam mulierum legislator eos induxit.
	Tertio inconveniens ponit, ibi, et multa dispensabantur et cetera.
	Et dicit, quod mulieres in Lacedaemonia, propter hoc quod delitiose vivebant, praesumptuosae reddebantur, et volebant se de omnibus intromittere; ita quod etiam in principatibus civitatis, multa dispensabantur per mulieres: et tamen nihil differt, utrum ipsae mulieres principentur, vel ipsi principes sub mulieribus regantur, quod eis subiecti propter insolentiam mulierum.
	Idem enim accidit utroque modo, ut scilicet civitas male regatur, quia mulieres deficiunt ratione.
	Quartum inconveniens ponit, ibi, utili autem existente et cetera.
	Mulieres enim Lacedaemoniorum propter delitias insolentes et audaces reddebantur.
	Audacia autem in civitate ad nihil circularium, id est circumadiacentium negotiorum utilis esse potest, nisi ad bellum: et tamen ad hoc etiam audacia illarum mulierum erat nociva.
	Quod quidem manifestatum fuit in bello quod habuerunt cum Thebanis; in quo mulieres ad nihil utiles erant, nolentes facere ministeria, quae in aliis civitatibus mulieres faciunt.
	Sed viris pugnantibus, maiorem tumultum inferebant, quam etiam inimici, volentes forte de omnibus se intromittere.
	Unde ex his patet remissionem mulierum nocivam fuisse.</p>
<p><milestone id="n. 8" unit="section"/><A NAME="79369"/><emph>n. 8</emph></p><p>Deinde cum dicit a principio quidem igitur etc., ostendit causam praedictae observantiae.
	Et dicit quod rationabiliter Lacedaemoniis accidit a principio remissio disciplinae circa mulieres; quia propter militiam, cui totaliter dedita erat civitas, multo tempore peregrinabantur extra domum, pugnantes contra Argos et Arcades et Messenos.
	Et ideo mulieres remanebant domi absque viris, ad libitum viventes nullam disciplinam a viris habentes.
	Et ex hac etiam causa contingit quod viri facti sunt virtuosi in multis.
	Vacantes enim rebus bellicis se exhibebant promptos ad obediendum legislatori propter consuetudinem militaris vitae, quae multas in se continet partes virtutis.
	Requirit enim talis vita maximam obedientiam et abstinentiam a delitiis, et perseverantiam in laboribus et rebus dolorosis.
	Postmodum Lycurgus legislator Lacedaemoniorum conatus fuit mulieres reducere ad rectam disciplinam legum.
	Sed mulieres omnino restiterunt propter pravam consuetudinem; et ideo oportuit quod legislator desisteret ab incepto.
	Hae sunt igitur causae eorum quae fiebant apud Lacedaemones, et potestatis mulierum, quae apud eos erat: et quamvis ex rationabili causa hoc acciderit absque eorum culpa, et sic sint excusandi, tamen eos non consideramus modo, quibus oporteat dare veniam vel non dare.
	Non enim intendimus eos laudare vel vituperare, sed ostendere quid recte se habeat vel non recte.
	Manifestum est enim quod ea quae non bene se habebant circa mulieres, apud eos non solum erant indecens secundum se politiae eorum, sed etiam in animis civium aliquid addebant ad amorem pecuniae, ut dictum est.</p>
<p><milestone id="n. 9" unit="section"/><A NAME="79370"/><emph>n. 9</emph></p><p>Deinde cum dicit post ea enim quae nunc dicta sunt etc., agit de politia Lacedaemoniorum quantum ad possessiones.
	Et primo improbat politiam ipsorum circa possessiones, ostendens eam esse nocivam civitati.
	Secundo ostendens eam esse contrariam legislatoris intentioni, ibi, contraria autem et cetera.
	Circa primum tria facit.
	Primo proponit quod apud eos erat irregularitas possessionum.
	Secundo ostendit unde provenerat, ibi, hoc autem et per leges et cetera.
	Tertio ostendit nocumentum quod ex hoc est secutum, ibi, igitur cum possit regio et cetera.
	Dicit ergo primo, quod post praedicta quae reprobanda sunt in hac politia circa servos et mulieres, potest etiam eos aliquis increpare, quod circa irregularitatem possessionis delinquebant.
	Accidebat enim apud ipsos quod aliqui habebant valde magnas possessiones, alii vero habebant valde modicas, ita quod quasi tota regio ad dominium paucorum pervenerat.</p>
<p><milestone id="n. 10" unit="section"/><A NAME="79371"/><emph>n. 10</emph></p><p>Deinde cum dicit hoc autem et per leges etc., ostendit, unde haec irregularitas processerat.
	Et dicit quod hoc processit ex prava ordinatione legis.
	Statuit enim legislator apud eos quod civis non esset dominus vendendi et emendi, ut scilicet posset possessionem suam vendere aut emere alienam quacumque ex causa.
	Et hoc quidem bonum fecit ad regulandas possessiones; non tamen recte, quia non sufficienter.
	Dedit enim potestatem civibus, ut quibuscumque vellent darent inter vivos vel etiam derelinquerent in testamento bona sua; ex quo etiam accidebat irregularitas possessionum, sicut ex emptione et venditione: ita quod si totum eorum territorium divideretur in quinque partes, duae illarum partium iam pervenerant ad mulieres.
	Tum quia multae earum erant institutae haeredes a viris morientibus; tum etiam quia quando nubebant accipiebant magnas dotes, cum tamen multo melius sit, quod vel nulla dos detur, vel modica vel moderata.
	Sed apud Lacedaemonios licebat cuilibet in testamento dimittere haeredem bonorum suorum quemcumque voluerit; et si in sua morte non velit dimittere haeredem, potest distribuere bona sua cuicumque voluerit.</p>
<p><milestone id="n. 11" unit="section"/><A NAME="79372"/><emph>n. 11</emph></p><p>Deinde cum dicit igitur cum possit etc., ostendit quod nocumentum sit inde secutum.
	Et dicit quod cum tanta sit eorum regio, idest territorium, quod posset nutrire mille quingentos equites, et super hoc triginta millia bellatorum peditum, ad tantam paucitatem devenerant, possessionibus devenientibus ad paucos, quod non erant nisi mille bellatores in civitate.
	Et sic per opera eorum manifestatum est quod praedicta institutio mala erat; quia civitas illa ex hoc deperiit cum nullam gravem hostilem plagam sustinuerit.
	Dicitur autem quod in antiquis temporibus extendebant politiam suam quantum poterant, ut haberent multitudinem bellatorum; ita quod aliquando (ut dicitur) Spartiatae, id est Lacedaemones habuerunt in exercitu suo decem millia armatorum.
	Sed sive ista sint vera, sive non, tamen opportunum est quod per regulatas possessiones civitas viris repleatur, quod aliter fieri non potest.
	Quia si possessiones ad paucos devolvantur, alii propter paupertatem desererent civitatem.</p>
<p><milestone id="n. 12" unit="section"/><A NAME="79373"/><emph>n. 12</emph></p><p>Deinde cum dicit contraria autem etc., ostendit quod praedicta irregularitas possessionum erat contraria intentioni legislatoris, qui proposuerat quamdam legem circa filiorum generationem contrariam praedictae institutioni, ex qua procedebat irregularitas possessionum.
	Intendens enim legislator ad hoc quod essent plures cives in civitate, provocavit eos ad hoc quod generarent multos filios, quibusdam immunitatibus: erat enim statutum lege apud eos, quod ille qui genuisset tres filios, esset affruron, id est sine custodia, quia scilicet non tenebatur ire ad custodiam civitatis: qui autem genuerat quatuor filios erat immunis ab omnibus vectigalibus et tributis.
	Et tamen manifestum est quod si observetur praedicta regularitas in divisione possessionum, necesse erit, si generarentur plures filii, quod sint multi pauperes in civitate, quod est nocivum civitati, ut supra dictum est.</p>
</div2>
<div2 n="14"><head>Lectio 14</head>
<p><milestone id="n. 1" unit="section"/><A NAME="79374"/><emph>n. 1</emph></p><p>At vero et quae circa efforiam et cetera.
	Postquam philosophus prosecutus est de politia Lacedaemoniorum, quantum ad ea quae habentur a civibus, scilicet servos, mulieres et possessiones, hic prosequitur de eadem politia quantum ad ipsos cives.
	Et primo quantum ad principes.
	Secundo quantum ad populum, ibi, non bene autem neque circa convivia et cetera.
	Tertio quantum ad bellatores viros, ibi, eam autem quae circa navigii et cetera.
	Erant autem tres principatus apud Lacedaemones, ut etiam supra tactum est: scilicet ephori, idest provisores, et de his primo tractat.
	Et iterum seniores quidam, et de his tractat secundo, ibi, habent autem et quae circa seniorum et cetera.
	Erat etiam rex in civitate, et de hoc tractat tertio, ibi, de regno autem siquidem melius est et cetera.
	Circa primum improbat principatum ephororum quantum ad quinque.
	Primo quidem quantum ad conditionem personarum quae in hoc principatu constituebantur.
	Et dicit quod ea quae erant circa hunc principatum prave se habebant: hic enim principatus habebat dominium et potestatem super ea quae erant maxima in civitate: puta circa indicenda bella vel faciendam pacem, et circa electiones militum et alia similia.
	Et tamen ad istum principatum omnes eligebantur ex populo; ita quod quandoque accidebat quod homines valde pauperes assumebantur ad talem principatum, qui propter penuriam venales erant, et facile poterant corrumpi muneribus.
	Quod quidem prius multoties ostenderant, sed nuper ostenderunt in quodam negotio quod habebant cum Andriis: corrupti enim fuerunt ab eis argento, ita quod quantum in ipsis fuit, totam civitatem periculo exposuerunt.</p>
<p><milestone id="n. 2" unit="section"/><A NAME="79375"/><emph>n. 2</emph></p><p>Secundo ibi, et propter principatum esse etc., improbat praedictum principatum quantum ad magnam potestatem quam habebat.
	Et dicit quod quia iste principatus erat valde magnus et quasi aequalis tyrannidi, ita attenuabat potestatem regum quod cogebant, ut permitterent quod populus seipsum regeret parum obediens legi.
	Et sic corrumpebatur tota politia ipsorum, quia ex aristocratia degenerabat in democratiam.
	Et tamen iste principatus quantum ad aliquid erat utilis, quia continebat civitatem in pace: quiescebat enim populus a seditione propter hoc quod habebat partem in magno principatu.
	Et haec utilitas sequebatur per experimentum in ipsis rebus; sive hoc fuerit ex intentione legislatoris, sive fortuito acciderit.
	Oportet enim, ad hoc quod politia conservetur, quod omnes partes civitatis velint eam esse, et quod cuilibet parti civitatis sufficiat quod permaneat in suo statu: et hoc ibi contingebat.
	Nam reges acceptabant propter honorem quem ibi habebant; calicagathi autem, idest virtuosi, acceptabant propter iherusiam, idest propter honorabilitatem seniorum: iste enim principatus erat virtutis praemium, ita quod nullus ad eum assumebatur nisi virtuosus.
	Populus autem acceptabat propter principatum ephororum, qui communicabatur omnibus.</p>
<p><milestone id="n. 3" unit="section"/><A NAME="79376"/><emph>n. 3</emph></p><p>Tertio ibi, sed eligibilem etc., improbat hunc principatum quantum ad electionem.
	Erat enim commendabile quod ad illum principatum assumerentur ex omnibus per electionem: sed modus eligendi erat valde puerilis: quia forte per sortes vel alio inconvenienti modo eligebant, ita quod iste deveniebat quandoque ad inopes, sicut dictum est.</p>
<p><milestone id="n. 4" unit="section"/><A NAME="79377"/><emph>n. 4</emph></p><p>Quarto, ibi, adhuc autem et iudiciorum etc., improbat praedictum principatum quantum ad arbitrium quod habebat.
	Et dicit, quod hoc erat improbabile, quod quicumque essent ephori, habebant in sua potestate arbitrium iudicandi de rebus magnis.
	Melius enim erat, quod non iudicarent secundum proprium arbitrium, sed secundum aliquas Scripturas et leges.</p>
<p><milestone id="n. 5" unit="section"/><A NAME="79378"/><emph>n. 5</emph></p><p>Quinto ibi, est autem et dieta etc., improbat praedictum principatum quantum ad eorum conversationem.
	Et dicit, quod eorum dieta id est disciplina in cibis et vestibus et potibus, et aliis huiusmodi, non consonabat voluntati civitatis; quia in quibusdam erat valde remissa, puta forte in vestibus vel in otio; in aliis autem, puta forte in cibis et venereis, imponebatur eis dura lex, forte propter hoc, ut non emollescerent, ita quod non poterant eam sustinere; sed occulte transgrediebantur legem sibi positam fruentes corporalibus delectationibus.
	Et sic eorum conversatio erat contra intentionem civitatis.</p>
<p><milestone id="n. 6" unit="section"/><A NAME="79379"/><emph>n. 6</emph></p><p>Deinde cum dicit habent autem et quae circa seniorum etc., improbat politiam praedictam quantum ad principatum seniorum.
	Et primo quantum ad potestatem ipsorum.
	Secundo quantum ad electionem eorum, ibi, adhuc autem et electionem et cetera.
	Dicit ergo primo, quod apud Lacedaemones non bene se habent ea quae pertinent ad principatum seniorum: manebant enim perpetuo in principatu.
	Si enim huiusmodi seniores possent inveniri, qui essent epyikes, id est virtuosi, et sufficienter instructi ad andragathiam, id est ad virilem bonitatem, sive ad strenuitatem, posset forte aliquis dicere, quod expediens esset civitati, quod perpetuo manerent in principatu.
	Quamvis etiam si essent perfecte virtuosi, formidabile esset civitati, quod aliqui essent habentes dominium et potestatem super magna iudicia civitatis, et hoc per totam vitam suam.
	Quia sicut virtus corporis senectute debilitatur, ita etiam plerumque virtus mentis: quia postquam senescunt homines, non habent nec illud robur animi, nec illam vivacitatem ingenii, quam habebant in iuventute, propter debilitatem virtutum sensitivarum deservientium parti intellectivae.
	Multo plus igitur formidandum est aliquos principari per vitam, si sunt isto modo instructi ad bonum, sicut erant apud Lacedaemones, ita quod etiam legislator non considerat de eis omnino, sicut de bonis viris, quia non omnia committit eis.
	Frequenter autem tales volunt videri liberales in plebem, ut captent sibi favorem populi, et sic absque utilitate civitatis dispergunt bona communia.
	Unde melius est, quod habeant quamdam correctionem, talem scilicet, ut si deficientes inveniantur, possint amoveri: nunc autem sunt absque tali correctione.
	Habebant tamen aliquam correctionem, quia principatus ephororum poterat corrigere omnes principatus, impediendo scilicet ne sententiae eorum procederent, si viderentur male facere, et haec erat maxima dignitas ephororum.
	Sed nos intelligimus de alia correctione, ut scilicet possint amoveri; quod ephori facere non poterant.</p>
<p><milestone id="n. 7" unit="section"/><A NAME="79380"/><emph>n. 7</emph></p><p>Deinde cum dicit adhuc autem etc., improbat praedictum principatum quantum ad electionem ipsorum: et hoc duplici ratione.
	Circa quarum primam dicit, quod electio seniorum, quae fiebat apud eos, erat valde puerilis.
	Erat enim apud eos ordinatum, ut illi qui digni viderentur tali principatu, peterent ipsum: quod non recte se habet: quia secundum hoc nullus assumeretur ad principatum nisi volens.
	Oportet autem aliquem, qui dignus est principatu, assumi ad principatum, sive velit sive non velit; quia utilitas communis est praeferenda propriae voluntati ipsius.
	Secundam rationem ponit, ibi, nunc autem et cetera.
	Et dicit, quod per hanc ordinationem circa electionem senum, legislator videtur facere cives amatores honoris, sicut et circa aliam partem politiae, idest circa electionem ephororum, vel etiam circa quaecumque alia, (per) quae faciebant cives honoris amatores.
	Et quod hoc facerent in electione senum, patet.
	Nullus enim peteret principatum, nisi principari volens, quod est amare honorem.
	Si ergo nullus haberet principatum nisi petens, sequeretur quod soli amantes honorem principarentur; et ita omnes provocarentur ad amandum honorem: et hoc est valde periculosum civitati: quia maior pars iniustitiarum, quae in civitate accidunt ex voluntate hominum, sicut sunt violentiae, rapinae et huiusmodi, fiunt propter amorem honoris et pecuniae.
	Unde patet, quod talis ordinatio est periculosa civitati.</p>
<p><milestone id="n. 8" unit="section"/><A NAME="79381"/><emph>n. 8</emph></p><p>Deinde cum dicit de regno autem etc., improbat praedictam politiam quantum ad principatum regium.
	Et dicit, quod utrum expediat civitati habere regem vel non, tractabitur inferius, scilicet in tertio: sed supposito quod melius sit habere regem, non est hoc melius, sicut erat apud Lacedaemones, quod non per totam vitam regnabant; sed melius est quod unusquisque habeat iudicium regium per totam vitam suam, quia rex est utilis civitati, ut sua potestate efficaciter conservet statum civitatis.
	Quod fieri non potest nisi per vitam regnaverit; quia et ipse timebit alios offendere, et alii minus eum timebunt.
	Secus autem est de senioribus, qui ad consilia vel ad iudicia quaedam eligebantur.
	Causa autem quare legislator apud Lacedaemones instituit non esse reges perpetuos, est ista: quia reputavit quod non posset facere cives aliquos caluscagathus, id est perfecte bonos.
	Unde diffidit de civibus quasi de non perfecte bonis existentibus.
	Et propter hoc quando mittebant aliquos legatos seu nuncios, eligebant aliquos inimicos vel dissentientes, ut unus alium impediret, si vellet facere contra bonum civitatis.
	Et similiter putabant esse salutem civitatis, si reges dissentirent, qui sibi invicem succederent; qui unus emendabat, quod alius male fecisset.</p>
<p><milestone id="n. 9" unit="section"/><A NAME="79382"/><emph>n. 9</emph></p><p>Deinde cum dicit non bene autem etc., improbat praedictam politiam quantum ad ea quae pertinent ad populum, scilicet quantum ad convivia publica quae erant in civitate: et dicit, quod lex non bene ordinaverat de huiusmodi conviviis; quia melius esset, quod huiusmodi congregatio convivii fieret de expensis communibus civitatis, sicut fiebat apud Cretenses, quam quod fieret de his quae a singulis afferrentur, sicut fiebat apud Lacedaemones, apud quos etiam et valde pauperes oportebat aliquid ferre ad huiusmodi sumptus; et hoc erat destructio pauperum, qui non poterant expendere.
	Unde circa hoc accidebat contrarium intentioni legislatoris qui instituit huiusmodi convivia quasi aliquid democraticum, id est in favorem populi, ut scilicet populus aliquam recreationem haberet in huiusmodi conviviis; sed secundum hanc legem conviviorum sequebatur quod essent huiusmodi convivia in magnum detrimentum populi, quia secundum hoc populares non de facili poterant principari; erat enim lex apud eos, quod qui non ponerent aliquid ad huiusmodi sumptus, non haberent partem in politia ipsorum; quia nec poterant fieri principes, nec habebant vocem in electione principum.</p>
<p><milestone id="n. 10" unit="section"/><A NAME="79383"/><emph>n. 10</emph></p><p>Deinde cum dicit eam autem quae circa navigii etc., improbat praedictam politiam quantum ad viros bellatores.
	Et primo quantum ad bellatores belli navalis.
	Secundo communiter quantum ad omnes, ibi, et hoc autem suppositionem et cetera.
	Tertio quantum ad ipsorum stipendia, ibi, prave autem habet et cetera.
	Dicit ergo primo, quod quidam alii recte increpaverunt legem Lacedaemoniorum, quae erat circa principes navigii, eo quod erat causa seditionis.
	Cum enim haberent reges quasi sempiternos, qui praeerant terrestri militiae, navarchia, id est principatus navigiorum fiebat quasi alterum regnum: et ita habebant quasi duos reges, quod poterat esse materia dissensionis.</p>
<p><milestone id="n. 11" unit="section"/><A NAME="79384"/><emph>n. 11</emph></p><p>Deinde cum dicit et hoc autem suppositionem etc., improbat praedictam politiam communiter quantum ad omnes viros bellatores: et dicit, quod aliquis recte potest increpare suppositionem legislatoris, idest illud quod supponebat tamquam finem, ad quem totam politiam ordinabat: et hoc etiam Plato in suis legibus increpabat, quod omnes leges eorum ordinabantur ad unam partem virtutis, scilicet ad bellicam, propter hoc, quod erat utilis ad dominandum aliis.
	Et ideo, quia bene se habebant in his, quae pertinent ad bellum, male autem in his quae pertinent ad status politici gubernationem: sequebatur, quod in bellis conservabantur: sed quando iam adepti erant principatum, imminebant eis multa pericula, quia nesciebant vacare, id est nesciebant vivere in pace, neque erant exercitati aliqua alia meliori exercitatione quam bellica: quod non erat parvum peccatum.
	In hoc enim bene opinabantur quod putabant res bellicas melius tractari per virtutem hominum, quam etiam per malitiam, quia ut dicitur in tertio Ethicorum, homines virtuosi non parcunt vitae, ubi bonum est persistere: milites vero quando superexcrescunt pericula, deficiunt, non enim confidunt ulterius posse liberari per experientiam et industriam armorum.
	Sed non bene opinabantur quantum ad hoc quod putabant virtutem, qua homo bene se habet in bellis, esse optimam: cum aliae virtutes, scilicet prudentia et iustitia, sint digniores fortitudine; et ipsum etiam bellum est propter pacem, non autem e converso.</p>
<p><milestone id="n. 12" unit="section"/><A NAME="79385"/><emph>n. 12</emph></p><p>Deinde cum dicit prave autem habet etc., improbat praedictam politiam quantum ad stipendia militum vel circa aerarium publicum: et dicit quod apud Spartiatas, id est Lacedaemones non erat bene ordinatum de communibus pecuniis.
	Nihil enim habebat civitas in communi, cum tamen frequenter cogeretur magna bella agere; et iterum singuli cives male ministrabant necessaria ad tales sumptus; non enim requirebantur a singulis auctoritate alicuius potestatis publicae, sed committebatur voluntati cuiuslibet, ut daret quod vellet.
	Quod ideo statuit legislator, quia cives habebant multas possessiones, et poterant sine aliquo gravamine multa dare: sed accidit contra utilitatem, quam legislator intendebat; quia ipse reddidit civitatem sine pecuniis publicis; et ydiotas, id est privatas personas et viles fecit amatores pecuniarum, dum conabantur tantum lucrari quod possent et sibi et communitati providere.
	Ultimo autem epilogando concludit quod ea quae dicta sunt, videntur improbabilia in politia Lacedaemoniorum.</p>
</div2>
<div2 n="15"><head>Lectio 15</head>
<p><milestone id="n. 1" unit="section"/><A NAME="79386"/><emph>n. 1</emph></p><p>Cretensium autem politia et cetera.
	Postquam superius auctor prosecutus est de politia Lacedaemonica, hic prosequitur de politia Cretensi.
	Et primo comparat hanc politiam ad praecedentem.
	Secundo improbat eam, ibi, de quibus eosdem utique dicet et cetera.
	Circa primum tria facit.
	Primo ponit in communi comparationem istarum politiarum.
	Secundo assignat rationem positae comparationis, ibi, et enim videtur et cetera.
	Tertio explicat praedictam comparationem in speciali, ibi, habet autem proportionaliter et cetera.
	Dicit ergo primo, quod politia Cretensium est propinqua politiae Lacedaemonicae in quibusdam; tamen differt in aliquibus, in quorum paucis non se habet deterius quam politia Lacedaemonica, sed melius; sed in pluribus se habet minus plane, idest minus expedite et convenienter ad bonum statum civitatis.</p>
<p><milestone id="n. 2" unit="section"/><A NAME="79387"/><emph>n. 2</emph></p><p>Deinde cum dicit et enim videtur, assignat causam praemissae comparationis.
	Et primo ostendit huius causam esse ex hoc quod Lacedaemonica sumpta est a Cretensi.
	Secundo assignat causam quare Cretensis fuit prior, ibi, videtur autem insula et cetera.
	Dicit ergo primo quod causa praedictorum est, quia politia Lacedaemonica in pluribus imitatur politiam Cretensium tamquam antiquiorem; et ideo politia Cretensis in pluribus peius se habet; quia videmus quod plurima de his quae sunt ab antiquis inventa, sunt minus <hi>dearticulata</hi>, idest diligenter distincta quam ea quae sunt inventa a iunioribus.
	Dicunt enim quod Lycurgus qui instituit politiam Lacedaemonicam dimittens regnum Charylli regis Lacedaemoniorum, multo tempore conversatus est apud Cretam propter amicitiam et affinitatem quam habebant Lacedaemones ad Cretenses.
	Et ideo Lacedaemones, qui venerant Cretam causa familiaritatis, susceperunt institutiones legum, quae tunc erant apud habitantes in Creta.
	Unde videmus quod incolae Cretenses eodem modo utuntur legibus sicut et Lacedaemones; et hoc est secundum institutionem Minois regis Cretensium.</p>
<p><milestone id="n. 3" unit="section"/><A NAME="79388"/><emph>n. 3</emph></p><p>Deinde cum dicit videtur autem insula etc., assignat causam quare leges inter Graecos primo inventae sunt apud Cretam.
	Dicit enim quod insula Cretensis videtur secundum situm terrae optime esse disposita ad principandum Graecis, qui fere omnes habitant circa mare.
	Insula autem illa quasi adiacet toti litori Graeciae; et distat modicum a quadam insula quae vocatur Pelopus, quae nunc dicitur Achaia: et similiter versus Asiam propinqua est loco qui dicitur Tropium et insulae quae dicitur Rhodus; et ideo Minos qui fuit rex Cretensis obtinuit principatum in toto mari Graeciae, et insulas quasdam prius habitatas per violentiam subegit, quasdam autem de novo habitari fecit singulis suas leges imponens.
	Ultimo autem transivit in insulam Siciliae, et ibi mortuus est circa caminum, idest circa montem Vulcani vel Ethnae ex quibus ignis eructuat.</p>
<p><milestone id="n. 4" unit="section"/><A NAME="79389"/><emph>n. 4</emph></p><p>Deinde cum dicit habet autem proportionaliter etc., explicat in speciali comparationem supra positam.
	Et primo ostendit in quibus conveniunt ambae politiae.
	Secundo in quibus politia Cretensis habet melius, ibi, quod quidem igitur conviviorum et cetera.
	Tertio in quibus habet peius, ibi, quae autem circa cosmos et cetera.
	Ostendit autem primo, quod hae duae politiae proportionaliter se habent adinvicem in tribus convenientes.
	Primo quidem in agricultura, quam apud Lacedaemones exercent servi, apud Cretenses autem incolae, idest rustici habitantes in insula.
	Secundo quantum ad convivia publica quae apud utrosque fiunt: quae quidem nunc apud Lacedaemones vocabantur Philitia, a philos quod est amor, quia erant instituta ad amorem mutuum inter cives conservandum; sed antiquitus apud eos vocabantur Andria; ab anir quod est vir, quia soli viri ibi conveniebant absque mulieribus et sic etiam vocantur nunc apud Cretenses.
	Unde manifestum est quod Lacedaemones assumpserunt a Cretensibus.
	Tertio quantum ad ordinem politiae, quia ephori apud Lacedaemones habebant eamdem potestatem, quam apud Cretenses quidam qui dicebantur cosmi, idest ornatores, solo numero differentes: nam ephori apud Lacedaemones erant quinque, cosmi vero Cretensium erant decem.
	Similiter et seniores apud Lacedaemones erant aequales et numero et potestate senioribus Cretensium, quos vocabant boulin, id est consilium.
	Regnum autem primo fuit apud Cretenses, sicut et apud Lacedaemones: sed postmodum dissolverunt regnum, et commiserunt cosmis ducatum bellorum: utrique etiam habent Ecclesiam, idest adunationem populi, quae nullius rei habet potestatem, nisi approbandi sententias seniorum et cosmorum.</p>
<p><milestone id="n. 5" unit="section"/><A NAME="79390"/><emph>n. 5</emph></p><p>Deinde cum dicit quae quidem igitur conviviorum etc., ostendit in quibus melior erat politia Cretensis.
	Et dicit quod ordinatio conviviorum melior erat apud Cretenses quam etiam apud Lacedaemones; quia in Lacedaemonia unusquisque qui accedebat ad convivium, oportebat, quod aliquid exhiberet secundum caput suum, alioquin non poterat participare politia, sicut prius dictum est: sed apud Cretenses erat observatio magis pertinens ad commune, quia de rebus publicis, tam de fructibus terrae, quam de pecoribus et de redditibus, quos reddebant incolae qui colebant terras, erat instituta quaedam pars quae expendebatur in sacrificia, et quaedam pars quae expendebatur in convivia, ut in talibus conviviis homines et mulieres et pueri et viri nutrirentur de communi.
	Hoc erat autem et aliud proprium politiae Cretensium, quod legislator eorum multa philosophice induxit ad hoc, quod modicum comederent; quasi hoc sit valde proficuum et singulis et communitati.
	Volens etiam quod non procrearent multos pueros, ne multitudo hominum excederet quantitatem possessionis, voluit, quod homines non multum commiscerentur mulieribus, et ad hoc concessit turpem masculorum coitum: sed utrum in hoc bene fecerit vel male, posterius considerabitur: tamen hoc manifestum est, quod ordinatio conviviorum melior erat apud Cretenses quam apud Lacedaemones.</p>
<p><milestone id="n. 6" unit="section"/><A NAME="79391"/><emph>n. 6</emph></p><p>Deinde cum dicit quae autem circa cosmos etc., ostendit in quo peior erat Cretensis politia.
	Et dicit, quod peior erat ordinatio apud Cretenses de cosmis quam apud Lacedaemones de ephoris.
	Unum enim malum est commune utrisque, quia scilicet apud utrosque assumuntur ad huiusmodi principatum quicumque, idest homines non probati nec virtuosi.
	Sed tamen apud Lacedaemones erat unum bonum, quia poterant eligi de qualibet conditione hominum: et ideo populus, quasi habens partem in maximo principatu, bene volebat, quod conservaretur talis politia.
	Sed apud Cretenses non eligebantur cosmi ex qualibet hominum conditione, sed solum ex aliquibus qui erant vel fuerant de numero seniorum; et similiter seniores eligebantur ex quibusdam qui fuerant cosmi quibus licebat dimittere suum principatum, ut infra dicetur.
	Et sic populus in principatu cosmorum non habebat partem.</p>
<p><milestone id="n. 7" unit="section"/><A NAME="79392"/><emph>n. 7</emph></p><p>Deinde cum dicit de quibus eosdem etc., improbat praedictam politiam.
	Et primo quantum ad statuta quae ponebant.
	Secundo quantum ad remedia quae adhibebant, ibi, quam autem faciunt et cetera.
	Circa primum duo facit.
	Primo improbat eorum statuta.
	Secundo excludit quamdam responsionem, ibi, quiescere et cetera.
	Improbat autem politiam istam quantum ad duo, quae etiam improbavit in politia Lacedaemonica: quorum unum est, quod cosmi et seniores principabantur per totam vitam suam sine correctione, idest sine hoc quod possent amoveri propter aliquam culpam; et sic principatus erant maiores quam dignum esset.
	Secundum autem est, quia non principabantur secundum litteras, id est secundum aliquas leges scriptas, sed auctognomonas, id est per se sententiantes vel arbitrantes; et hoc non erat securum civitati; quia eorum iudicium poterat perverti amore vel odio.</p>
<p><milestone id="n. 8" unit="section"/><A NAME="79393"/><emph>n. 8</emph></p><p>Deinde cum dicit quiescere autem etc., excludit quamdam responsionem qua possent se defendere, inducentes pro signo bonae ordinationis, quod semper absque seditione vixerint.
	Sed ipse dicit, quod hoc, quod populus quieverit apud eos a seditionibus non participans principatu, non est signum demonstrans quod eorum politia sit bene ordinata: hoc enim contingebat quia Cretenses longe peregrinabantur ab aliis hominibus (in) insula quadam habitantes, et distantes ab aliis: et sic non habebant bella cum finitimis, sicut supra dictum est, et sic cosmi apud Cretenses non habebant aliqua recipere vel expendere propter bella, sicut ephori apud Lacedaemones: unde populus non multum curabat tali principatu participare.</p>
<p><milestone id="n. 9" unit="section"/><A NAME="79394"/><emph>n. 9</emph></p><p>Deinde cum dicit quam autem faciunt etc., improbat remedia, quae apud Cretenses contra pericula erant.
	Et primo ponit ea.
	Secundo improbat, ibi, aut et palam et cetera.
	Circa primum duo facit.
	Primo ponit remedia, quae erant contra personas male principantium.
	Secundo remedium, quod erat contra ipsum principatum, ibi, omnium autem pessimum et cetera.
	Dicit ergo primo, quod illa medicina, quam faciunt Cretenses contra praedictum peccatum de incorrigibilitate principum, non est conveniens, nec est politica quasi sapiens communem ordinem civitatis, sed magis est oppressiva et tyrannica; quod non est secundum rationem, sed per violentiam.
	Multoties enim apud eos conveniebant aliqui vel de principibus vel de privatis personis, et eiiciebant cosmos per violentiam.
	Erat autem et aliud remedium: quia cosmi poterant abrenunciare principatui in vita sua.
	Sed melius erat, quod ista duo ordinarentur per legem: ut scilicet aliqua lex esset certa secundum quam cosmi deberent expelli, vel cedere principatui, quam quod hoc fieret secundum voluntatem hominum, quae non est securus canon, id est secura regula, cum frequenter voluntas humana sit irrationabilis et iniusta.</p>
<p><milestone id="n. 10" unit="section"/><A NAME="79395"/><emph>n. 10</emph></p><p>Deinde cum dicit omnium autem pessimum etc., ponit remedium quod habebant contra ipsum officium; et dicit, quod illud erat pessimum inter omnia remedia, quod quando cosmi volebant dare sententias contra aliquos potentes, frequenter inter eos instituebatur acosme, id est cessatio principatus cosmorum: interdicebant enim ad tempus omnino talem principatum: hoc autem dicit esse pessimum, quia non solum erat contra personas, sed contra totum officium vel principatum, ex quo proveniebat multa utilitas civitati.</p>
<p><milestone id="n. 11" unit="section"/><A NAME="79396"/><emph>n. 11</emph></p><p>Deinde cum dicit aut et palam etc., improbat praedicta remedia.
	Et dicit quod ista institutio ultima de vacatione cosmorum habet aliquid politiae inquantum fit de communi consensu populi, sed tamen non est vera politia, sed magis oppressio quaedam per potentiam populi, et via quaedam ad tyrannidem.
	Consueverunt enim aliqui habentes odio cosmos, colligantes sibi populum et alios amicos suos facere monarchiam, ut scilicet aliquis eorum dominetur in civitate loco omnium; et quando hoc non possunt statim facere, movent seditiones et pugnant cives adinvicem.
	Nihil autem hoc differt, quam quod post aliquod tempus iam non sit civitas, sed solvatur tota communio politica.</p>
<p><milestone id="n. 12" unit="section"/><A NAME="79397"/><emph>n. 12</emph></p><p>Non enim potest esse civitas, soluta concordia civium; et sic per seipsam dissolvitur.
	Sed etiam antequam per seipsam dissolvatur imminet ei periculum ab hostibus, qui volunt et valent invadere civitatem; quia dum cives adinvicem pugnant, non possunt unanimiter resistere hostibus; et quandoque una pars introducit hostes in sui auxilium.
	Sed, sicut dictum est, ab huiusmodi periculis hostium liberata fuit politia Cretensium propter locum, quia habitabant in insula longe ab aliis civitatibus; et sic ipsa longinquitas fecit eos securos <hi>ab expulsione</hi>, idest quod non expellerentur de proprio loco ab hostibus.
	Et huius ponit duo signa: quorum unum est, quod status incolarum perseverat apud Cretenses propter consuetudinem conversationis.
	Sed illi qui adveniunt aliunde ad ministrandum, non possunt cum eis diu commorari, quia nullum principatum possunt apud eos habere.
	Non enim volebant Cretenses habere principes extraneos.
	Secundum signum est, quia nuper transierat ad insulam Cretensium bellum ab extraneis invadentibus insulam: ex quo manifestum est, quod leges eorum non erant sufficienter virtuosae ad conservandum eorum politiam; sed conservabantur, quia non habebant inimicos contra se bellantes.
	Ultimo autem epilogando concludit, quod intantum dictum est de politia Cretensium.</p>
</div2>
<div2 n="16"><head>Lectio 16</head>
<p><milestone id="n. 1" unit="section"/><A NAME="79398"/><emph>n. 1</emph></p><p>Politizare autem videntur et cetera.
	Postquam philosophus prosecutus est de politia Lacedaemoniorum et Cretensium, prosequitur de politia Calchedonensium.
	Et circa hoc tria facit.
	Primo commendat huiusmodi politiam simul cum praemissis.
	Secundo ostendit convenientiam huius politiae ad praemissas, ibi, habet autem similia et cetera.
	Tertio improbat quaedam circa ipsam, ibi, et melius autem reges et cetera.
	Dicit ergo primo, quod Calchedonenses bene videbantur vivere politice, et quantum ad multa melius aliis, et maxime in illis in quibus appropinquabant ad politiam Lacedaemonicam.
	Istae enim tres politiae erant adinvicem propinquae, multum ab aliis differentes, scilicet Cretensis, Lacedaemonica et Calchedonensis; et multa erant bene statuta, apud eos.
	Signum autem quod politia eorum esset bene ordinata, est quod populus permanebat quietus in tali ordinatione, et non fiebat ibi seditio populi quae esset alicuius ponderis, neque etiam degeneravit eorum politia ad tyrannidem.</p>
<p><milestone id="n. 2" unit="section"/><A NAME="79399"/><emph>n. 2</emph></p><p>Deinde cum dicit habet autem similia etc., ostendit convenientiam huius politiae ad Lacedaemonicam.
	Et primo quidem quantum ad hoc, quod apud ipsos fiebant convivia societatum quae Lacedaemones vocabant Philitia.
	Secundo quantum ad regimen civitatis; quia apud Calchedonenses erat principatus centum et quatuor virorum similis principatui ephororum qui erat apud Lacedaemones: tamen quantum ad hoc non deterius sed melius se habebant Calchedonenses; quia Lacedaemonii instituebant ephoros <hi>ex contingentibus</hi>, idest ex quibuscumque personis, et etiam non approbatis in virtute.
	Sed Calchedonenses eligebant ad hunc principatum solum homines virtuosos.
	Similiter etiam Calchedonenses habebant reges sicut Lacedaemones, et habebant iherusiam, id est dignitatem quamdam vel honorabilitatem correspondentem senioribus qui erant apud Lacedaemones.</p>
<p><milestone id="n. 3" unit="section"/><A NAME="79400"/><emph>n. 3</emph></p><p>Deinde cum dicit melius autem etc., improbat praedictam politiam secundum duos modos supra positos.
	Et primo quidem quantum ad hoc, quod non erat apud eos bene statutum.
	Secundo quantum ad hoc, quod non concordabat intentioni legislatoris, ibi, eorum autem quae ad suppositionem et cetera.
	Dicit ergo primo, quod melius esset, quod reges non acciperentur ex uno solo genere, sed ex quibuscumque virtuosis: et si deberent ex uno genere accipi, non deberet esse illud genus qualecumque, sed tale, ex quo ut in pluribus boni prodirent.
	Et iterum si eligatur aliquod genus differens bonitate ab aliis, ex quo assumantur reges, melius esset, quod ex illo genere aliqui eligerentur ad regnum per electionem quam per aetatem; puta, quod primogeniti dominentur: quod dum aliter fit, frequenter contingit quod homines viles perveniunt ad regnum: et hoc est valde periculosum, si homines viles constituantur ad habendum potestatem de rebus magnis.
	Multum enim hoc laedit civitates: et tales viles reges in multis laeserant civitatem Calchedonensium.
	Concludit etiam ex praedictis, quod cum tres istae politiae sint similes, communia sunt omnibus ea quae sunt in eis increpatione digna.
	Et ideo quae dicta sunt in aliis, sunt etiam hic intelligenda.</p>
<p><milestone id="n. 4" unit="section"/><A NAME="79401"/><emph>n. 4</emph></p><p>Deinde cum dicit eorum autem quae etc., improbat hanc politiam quantum ad hoc, quod recedebat a proposita intentione.
	Et circa hoc tria facit.
	Primo ostendit, quod in quibusdam divertebat ad democratiam, in quibusdam ad oligarchiam.
	Secundo ostendit, quod magis divertebat ad oligarchiam, ibi, transgreditur autem aristocratiae et cetera.
	Tertio improbat remedium, quod contra hoc apponebant, ibi oligarchia autem et cetera.
	Dicit ergo primo, quod cum ista esset supposita intentio legislatoris apud Calchedones ut institueret politiam vel aristocratiam, quaedam statutorum eius declinabant ad demum, id est ad populum, quaedam ad oligarchiam.
	Erat enim apud eos statutum, quod reges cum senioribus haberent in sua potestate aliqua deferre ad populum, vel non deferre quando omnes consentirent: si autem non omnes consentirent, populus habebat de illis in hoc iudicium quid fieri deberet.
	Similiter autem quando de communi consensu aliqua referebant ad populum, non solum populus habebat audire quae dicebantur et approbare, sed habebat potestatem diiudicandi an esset bonum vel non: et si volebat populus, poterat contradicere: quod non fiebat in aliis praemissis politiis: et sic populus statuebat principibus quid esset faciendum: et hoc erat democraticum.
	Ex alia parte erat apud eos quaedam pentharchiae, id est principatus quinque virorum, qui habebant se intromittere de multis et magnis negociis civitatis: et isti eligebantur per solos principes.
	Similiter etiam et per eos solos eligebantur illi centum quatuor, de quibus supra dictum est.
	Similiter etiam maiores civitatis pluri tempore principabantur quam alii: quia illi qui praecesserant in principatu, erant socii in principatu eorum qui succedebant, et sic duplicabatur eis tempus principatus, quod non fiebat aliis minoribus: et hoc erat oligarchicum.
	Erat etiam apud eos aliquid aristocraticum, scilicet quod principes eligebantur absque pretio dato ab eis.
	Et iterum non eligebantur per sortem, sed propter virtutem, et quaedam alia huiusmodi.
	Et sic non in omnibus recedebant ab aristocratia.
	Habebant etiam aliud oligarchicum: scilicet, quod maximi principes iudicabant de omnibus sententiis.
	Non autem erant diversi, qui ex diversis iudicarent, sicut fiebat in Lacedaemonia.</p>
<p><milestone id="n. 5" unit="section"/><A NAME="79402"/><emph>n. 5</emph></p><p>Deinde cum dicit transgreditur autem etc., ostendit, quod ista politia magis declinabat ad oligarchiam.
	Et hoc quantum ad duo, quorum secundum ponit ibi, pravum autem utique et cetera.
	Circa primum duo facit.
	Primo ostendit in quo declinabat ad oligarchiam.
	Secundo improbat, ibi, oportet autem putare et cetera.
	Dicit ergo primo, quod institutio politiae Calchedonensis quam volebant esse aristocraticam, maxime declinabat ad oligarchiam, sicut multis videtur.
	Putabant enim, quod oportet eligi principes non solum virtuosos, sed etiam divites: et movebantur hac ratione: quia impossibile erat, quod aliquis pauper bene principaretur et vacaret negotiis civitatis.
	Non enim habebant eorum principes salarium de communi.
	Unde oportebat, si pauperes virtuosi eligerentur in principes, quod praetermissis negotiis civitatis intenderent ad quaerendum sibi victum.
	Quia autem eligere principem divitem est oligarchicum, eligere autem virtuosum est aristocraticum, manifestum est, quod eligere divitem virtuosum erit iam tertius ordo, qui observabatur apud Calchedonenses.
	Eligebant enim maximos principes reges et duces exercitus, respicientes simul ad divitias et virtutes.</p>
<p><milestone id="n. 6" unit="section"/><A NAME="79403"/><emph>n. 6</emph></p><p>Deinde cum dicit oportet autem putare etc., improbat praedictam ordinationem.
	Et primo rationem qua movebantur.
	Secundo ipsam ordinationem, ibi, si autem oportet et cetera.
	Dicit ergo primo, quod iste recessus ab aristocratia est imputandus legislatori: hoc enim fuit maxime necessarium videre a principio, qualiter homines optimi in virtute, possent vacare operibus virtutum, absque hoc quod dehonestarentur vacando rusticanis operibus: et hoc non solum quando principarentur, seu etiam quando agerent privatam vitam; instituendo scilicet aliqua praemia virtutum, ex quibus nutrirentur virtuosi.</p>
<p><milestone id="n. 7" unit="section"/><A NAME="79404"/><emph>n. 7</emph></p><p>Deinde cum dicit si autem oportet etc., improbat ipsam ordinationem dupliciter.
	Primo quidem ostendens eam esse periculosam.
	Si enim oportet in eligendis principibus aspicere ad divitias, ad hoc quod possint vacare absque operibus, quibus lucrentur victum, valde malum erit quod maximi principatus, scilicet regnum et ducatus exercitus, sint venales, ita scilicet, quod pro abundantia pecuniarum dentur.
	Ita etiam dicit esse pravum, quia ex hac lege sequitur, quod tota civitas sit amativa pecuniae, etiam magis quam virtutis.
	Quia cives quicquid viderint esse pretiosum in principatibus, consequenter opinantur pretiosum esse.
	Et in quacumque civitate virtus non maxime honoratur, ut scilicet soli virtuti honor principatus deferatur, impossibile quod in tali civitate homines secundum virtutem infallibiliter principentur.
	Et ex quo propter divitias principatus datur, quodammodo divitiis emptus, probabile est, quod cives consuescant inhiare ad lucra pecuniae; quando cum expenderint, poterunt principari.
	Valde enim inconveniens est, si dicatur, quod ille qui est pauper et virtuosus, volet lucrari in officio constitutus, ille autem qui est deterior, non volet lucrari, postquam multa expenderit ad principatum acquirendum.
	Hoc enim est omnino improbabile.
	Et ideo non oportet requirere, an sint divites illi qui sunt instituendi ad principatum: sed sive sint divites, sive pauperes, illi debent institui qui possunt aristarchizare, id est principari secundum virtutem.
	Secundo, ibi, dignius et cetera.
	Improbat praedictam legem ex hoc, quod praetermittit convenientius remedium quod possit adhiberi.
	Dignius enim esset si legislator praeeligeret ad principatum paupertatem virtuosorum, non respiciens ad divitias; et cum hoc curam aliquam apponeret, ut saltem in principatu existentes possent vacare.</p>
<p><milestone id="n. 8" unit="section"/><A NAME="79405"/><emph>n. 8</emph></p><p>Deinde cum dicit pravum autem utique etc., ponit secundo, in quo declinabat ista politia ad oligarchiam, et dicit hoc esse pravum id quod observabatur apud Calchedones, ut idem obtineret plures principatus sive plura officia: quia unum opus optime perficitur ab uno homine.
	Si autem unus homo debeat plura opera exercere, necesse est, quod impediatur in altero, vel in utroque.
	Unde legislatorem oportet attendere, ut non imponat plura opera uni homini: puta, quod non praecipiat eidem fistulare et incidere coria.
	Et ideo, nisi parvitas civitatis impediat, magis videtur esse politicum et demoticum id est populare, ut plures participent principatibus diversis, non autem unus habeat plures principatus: quia hoc est oligarchicum.
	Ideo autem illud est melius, quia unumquodque, sicut praedictum est, et pulchrius et velocius perficitur ab uno: ita quod unus non cogatur multa facere.
	Et hoc videmus in exercitu et in navi.
	Utrobique enim propter distinctionem officiorum quodammodo ad omnes extenditur principari et subiici; dum scilicet quidam subiecti quibusdam aliis praeferuntur usque ad infimos.</p>
<p><milestone id="n. 9" unit="section"/><A NAME="79406"/><emph>n. 9</emph></p><p>Deinde cum dicit oligarchia autem existente etc., improbat remedium quod contra praedictam declinationem habebant.
	Et dicit, quod cum politia eorum esset oligarchica, optimum modum adinvenerunt ad effugiendum seditionem populi, quia semper aliquos de populo mittebant ad regimina civitatum sibi subiectarum ut sic ditarentur, et per hoc quodammodo sanabant et faciebant permanere suam politiam; sed hoc erat a fortuna; quia scilicet civitates eis subiectae non rebellaverant.
	Oportet autem, ut cives sint absque seditione, non propter fortunam, sed propter providentiam legislatoris.
	Nunc autem si aliquod infortunium Calchedonibus eveniat, ut magna pars subiectorum discedat ab eorum dominio, nullum erit remedium contra seditiones propter leges ab eis latas.
	Ultimo autem epilogando concludit, quod ea quae praedicta sunt, merito possunt acceptari circa politiam Lacedaemonum, et Cretensium, et Calchedonensium.</p>
</div2>
<div2 n="17"><head>Lectio 17</head>
<p><milestone id="n. 1" unit="section"/><A NAME="79407"/><emph>n. 1</emph></p><p>Eorum autem qui pronuntiaverunt de politia et cetera.
	Postquam philosophus prosecutus est de diversis politiis, hic prosequitur de institutoribus politiarum et legum.
	Et circa hoc tria facit.
	Primo determinat eorum differentiam adinvicem.
	Secundo determinat de quibusdam qui instituerunt politias, ibi, de ea quidem igitur et cetera.
	In tertia determinat de quibusdam, qui fuerunt legislatores, ibi, legislatores autem et cetera.
	Ponit ergo primo, duas differentias eorum, qui de politiis vel legibus tractaverunt; quarum prima est secundum diversitatem vitae.
	Quidam enim eorum vixerunt vita privata, in nullo communicantes politicis actionibus, quia non fuerunt gubernatores aliquarum civitatum, sicut Plato, Phaleas et Hippodamus, de quibus supra dictum est, si quid fuit dignum circa eos dicendum.
	Alii autem vixerunt vita politica, instituentes leges aliquibus civitatibus, vel propriis vel extraneis.
	Secunda differentia est secundum ea quae tradiderunt.
	Quidam enim fuerunt conditores aliquarum legum, sine hoc, quod ordinarent aliquam politiam.
	Quidam vero etiam instituerunt politiam, quae est ordinatio regiminis civitatis, et posuerunt quasdam leges, sicut Lycurgus, qui instituit Lacedaemonicam politiam, et Solon qui instituit Atheniensem.</p>
<p><milestone id="n. 2" unit="section"/><A NAME="79408"/><emph>n. 2</emph></p><p>Deinde cum dicit de ea quidem igitur etc., prosequitur de instituentibus politias.
	Et quia de politia Lacedaemonica, quam Lycurgus instituit, supra dictum est; restat dicendum de politia Atheniensi, quam instituit Solon.
	Et circa hoc tria facit.
	Primo ostendit quid Solon instituit.
	Secundo quomodo a quibusdam reprehendebatur, ibi, propter quod et quidam et cetera.
	Tertio excusat ipsum, ibi, videtur autem hoc et cetera.
	Dicit ergo primo, quod aliqui reputant Solonem fuisse bonum legislatorem, quia dissolvit oligarchiam, quae erat valde intemperata et immoderata apud Athenas, et liberavit populum qui servitute opprimebatur ex immoderato regimine divitum, et instituit democratiam in patria sua, et miscuit bene politiam id est regimen civitatis, dans aliquam partem populo in ea. <hi>Erat enim in Ariopago</hi>, idest in vico Martis, qui erat locus solemnis apud Athenas, institutum Concilium civitatis, quod erat oligarchicum, quia consiliarii civitatis erant ex divitibus et potentibus.
	Sed quod principes eligerentur, hoc erat aristocraticum. <hi>Praetorium autem</hi>, idest potestatem iudiciariam instituit ex popularibus, quod erat democraticum, id est populare.
	Et sic Solon videtur non dissolvisse illa, quae prius erant, scilicet Concilium oligarchicum et electionem populi, quae erat aristocratica.
	Sed de novo instituit popularem quemdam principatum, dum fecit praetoria, idest iudices ex omnibus civibus.</p>
<p><milestone id="n. 3" unit="section"/><A NAME="79409"/><emph>n. 3</emph></p><p>Deinde cum dicit propter quod et quidam etc., ostendit quomodo Solon a quibusdam reprehendebatur.
	Accusabant enim quidam ipsum, quod ipse dissolverat alteram politiam, quae prius erat, quando instituit praetorium quod postea habuit potestatem super omnia, cum tamen istud officium esset sortiale, quia scilicet sorte eligebantur aliqui ex populo ad hoc officium.
	Ideo autem dicunt eum per hoc dissolvisse priorem politiam, quia cum invaluit istud officium in civitate, praetores illi instituti ex populo, transtulerunt totum regimen civitatis in populum qui (per) tyrannidem opprimebat maiores; et ita deventum est ad inordinatam democratiam, quae erat apud Athenas.
	Primo enim Ephialtes et Pericles qui fuerunt praetores populares, destruxerunt consilium quod ex antiquo erat in Ariopago, et continenter unusquisque de rectoribus populi auxit potestatem populi, quousque perducta est politia ad democratiam quae tunc erat.</p>
<p><milestone id="n. 4" unit="section"/><A NAME="79410"/><emph>n. 4</emph></p><p>Deinde cum dicit videtur autem etc., excusat Solonem; et dicit, quod iste defectus videtur accidisse non ex intentione Solonis, sed ex quodam accidente.
	Cum enim rex Medorum invaderet Athenienses, illi cogitantes, quod neque fines suos tueri poterant neque obsidionem civitatis sustinere, collocatis pueris et mulieribus et rebus quas habebant, in aliis Graeciae civitatibus, dimissa civitate, transtulerunt bellum de terra ad mare.
	Et ita congregatus est populus tempore Medorum causa huiusmodi navarchiae, id est principatus navalis, et astute concepit ut totam sibi potestatem usurparet: et accidit, quod loco virtuosorum rectorum, populus habuit pravos rectores, qui intentionem populi sunt prosecuti.
	Quod autem Solon hoc non intenderit, patet per hoc, quia Solon non dedit potestatem populo, nisi illam quae est maxime necessaria, ut scilicet eligeret principes et corrigeret eorum errores.
	Hanc autem potentiam populi dicit esse necessariam, quia sine hoc populus esset servus, si sine sua voluntate principes acciperentur, et non posset emendare mala quae principes facerent; et cum servitutem ferre non posset fieret adversarius principibus.
	Sed omnes principatus instituit primo <hi>ex insignibus</hi>, idest nobilibus et divitibus.
	Et secundario instituit ex quibusdam quingentis qui erant quasi medii in civitate, quos medignos vocat, quasi moderatores, et iugarios eos vocat, quia erant capita societatum vel artium quasi coniungentes multitudinem; et tertio instituebat principes ex equitibus, qui erat tertius ordo.
	Quartus autem ordo erat mercenariorum, qui erant infima pars populi: ad quos nullus principatus pertinebat.
	Et sic patet, quod in principatibus maiorem partem addidit maioribus quam populo.
	Unde non fuit eius intentio instituere democratiam; sed consecuta est praeter eius intentionem.</p>
<p><milestone id="n. 5" unit="section"/><A NAME="79411"/><emph>n. 5</emph></p><p>Deinde cum dicit legislatores autem etc., determinat de institutoribus legum.
	Et primo ostendit qui fuerint, et quibus leges imposuerint.
	Secundo, quas leges tulerint, ibi, legislator autem fuit et cetera.
	Circa primum duo facit.
	Primo agit de quibusdam legislatoribus in Italia: quae quondam magna Graecia vocabatur.
	Secundo de quibusdam legislatoribus Graeciae, ibi, fuit autem et Philolaus et cetera.
	Dicit ergo primo, quod legislatores fuerunt quidam Zaleucus nomine, qui imposuit leges Locris Occidentalibus et est quaedam civitas Calabriae, quae est ad occidentem Graeciae.
	Fuit etiam quidam legislator Charondas Catinensis qui tulit leges suis civibus et quibusdam aliis civitatibus Chalcidiae, circa Italiam et Siciliam.
	Ostendit autem, unde isti fuerint eruditi in legislatione; et dicit quod quidam volunt colligere quod in terris illis primus instructus industrius in legislatione fuit quidam Onomacritus nomine, qui cum esset civis Locrensis, exercitatus fuit circa legislationem in Creta, et postea praefectus fuit populo artificialiter regens ipsum: et huius socium dicunt fuisse quaedam Thaletem, cuius auditores dicunt fuisse Lycurgum Lacedaemonium et Zaleucum Locrium.
	Zaleuci autem auditorem dicunt fuisse Charondam Cataniensem.
	Sed ista dicunt non considerantes bene tempus ipsorum, quod non erat conveniens huic narrationi.</p>
<p><milestone id="n. 6" unit="section"/><A NAME="79412"/><emph>n. 6</emph></p><p>Deinde cum dicit fuit autem et Philolaus etc., narrat de legislatoribus Graeciae.
	Et dicit, quod quidam Philolaus civis Corinthiensis tulit leges Thebanis.
	Et assignat causam quare de Corintho transivit Thebas.
	Et dicit, quod cum esset de genere Bachidorum, idest eorum qui trahebant originem a Baccho, factus est amicus cuiusdam Dioclis, qui habuerat quamdam victoriam in Olimpiade.
	Postquam igitur Diocles reliquit civitatem, forte expulsus inde per aliquam iniuriam, Philolaus habens in memoriam amorem matris Dioclis, quae vocabatur Anchiones, quae forte nutriverat eum, simul cum eo abiit Thebas, et ibi ambo finiverunt vitam, quod usque nunc eorum sepulcra ostendunt, quae mutuo se respiciebant, et ex uno poterat conspici aliud.
	Sed ita erant disposita versus regionem Corinthiorum, ut unum posset inde videri, aliud non.
	Narrant autem, quod ideo fuit sic ordinata eorum sepultura, ut Diocles non videretur a Corinthiis, quasi volens ab eis abstinere propter ea quae ab eis passus fuerat: Philolaus autem videri poterat, qui nihil ab eis fuerat passus.
	Ista igitur fuit causa, quare apud Thebanos habitaverunt, et eis leges tulerunt.</p>
<p><milestone id="n. 7" unit="section"/><A NAME="79413"/><emph>n. 7</emph></p><p>Deinde cum dicit legislator autem etc., ostendit, quid proprium unusquisque legislator instituit.
	Et dicit, quod Philolaus tulit leges Thebanis de quibusdam aliis, sed specialiter de puerorum procreatione, ut scilicet non insisterent operi generationis, postquam certum numerum filiorum haberent.
	Et has leges Philolai, Thebani vocant leges positivas.
	Hoc autem de procreatione filiorum solus ipse constituit ad hoc, quod conservetur <hi>numerus sortium</hi>, idest, quod non oporteat unam partem possessionis unius hominis dividi in plures; sed tot pueri generentur, quod semper idem numerus civium conservetur.
	Charondas autem nihil statuit ipse solus, nisi vindictas de falsis testimoniis, quod ipse primus consideravit: sed magis placuit propter hoc, quod cum diligentia explicavit ea quae necessaria erant in legibus prae aliis legislatoribus, quam de hoc quod aliquid singulariter statueret.
	Sed Philolaus instituit aliquid proprium, scilicet, ut tolleretur irregularitas possessionum.
	Plato autem quatuor propria instituit in suis legibus: quorum unum est, quod mulieres et pueri et possessiones sint communes.
	Secundum est, quod fierent convivia mulierum sicut in aliis civitatibus fiunt convivia virorum.
	Tertium est, quod instituit legem contra ebrietatem, ut scilicet soli sobrii possint esse principes symposiorum id est.
	Conviviorum.
	Quartum autem statuit in re militari, ut scilicet homines per exercitium et studium fierent ambidexteri, ut scilicet utraque manus fieret eis utilis ad bellandum.
	Consequenter dicit, quod inveniuntur quaedam leges draconis, qui politiae praeexistenti imposuit quasdam leges, sed in legibus suis nihil fuit proprium quod sit memoria dignum, nisi quod severior poena daretur quando maius damnum sequebatur ex culpa.
	Fuit etiam quidam Pittacus legislator, qui non instituit politiam: cuius lex quaedam propria fuit, ut ebrii si percuterent, plus punirentur quam sobrii, quia plures ebrii faciunt iniurias quam sobrii: unde magis respexit ad utilitatem, ut scilicet cohiberentur iniuriae ebriorum, quam ad veniam, quam oportet habere de ebriis, qui non sunt sui compotes.
	Fuit etiam alius legislator Androdamas civis Rheginus, qui instituit quasdam leges circa poenas homicidiorum, et circa successiones haereditatum, sed tamen quasi nihil proprium ipsius dici potest.
	Ultimo autem epilogando concludit, quod hoc modo sunt considerata eadem, quae oportuit considerari circa optimas politias, puta Lacedaemonensium, Cretensium, et Chalcedonensium, et circa politias a quibusdam aliis ordinatas.
	Et sic terminatur secundus liber.</p>
</div2></div1>
<div1 n="3"><head>Liber 3</head>
<div2 n="1"><head>Lectio 1</head>
<p><milestone id="n. 1" unit="section"/><A NAME="79414"/><emph>n. 1</emph></p><p>Ei qui de politia considerat et cetera.
	Postquam philosophus in secundo libro inquisivit de politiis secundum traditionem aliorum, hic incipit prosequi de eis secundum propriam opinionem.
	Et dividitur in partes duas.
	In prima manifestat diversitatem politiarum, in secunda docet qualiter optima politia sit instituenda, in principio septimi libri, ibi, de politia optima facturum et cetera.
	Prima autem pars dividitur in duas.
	In prima distinguit politias.
	In secunda determinat de singulis earum, in quarto libro, ibi, in omnibus artibus et scientiis et cetera.
	Prima autem pars dividitur in duas.
	In prima parte determinat id, quod pertinet ad politiam in communi.
	In secunda dividit politias, ibi, quoniam autem haec determinata sunt, et cetera.
	Prima pars dividitur in duas.
	In prima dicit de quo est intentio.
	In secunda prosequitur propositum, ibi, eos quidem igitur qui aliter qualiter et cetera.
	Circa primum duo facit.
	Primo ostendit, quod ad tractandum de politiis, necesse est primo considerare de civitate.
	Secundo ostendit, quod ad tractandum de civitate, necesse est considerare quid sit civis, ibi, quoniam autem civitas, et cetera.</p>
<p><milestone id="n. 2" unit="section"/><A NAME="79415"/><emph>n. 2</emph></p><p>Dicit ergo primo, quod ille qui vult considerare de politia, quae unaquaeque sit secundum propriam rationem et qualis sit, utrum scilicet bona vel mala, iusta vel iniusta, necesse est, quod primo consideret quid sit civitas.
	Et hoc probat duplici ratione: quarum prima est, quia de hoc potest esse dubitatio.
	Dubitant enim aliqui circa aliqua negotia, utrum sint facta a civitate, puta cum sint facta a tyranno, vel a divitibus civitatis.
	In quo casu aliqui dicunt, quod civitas haec fecit; aliqui autem dicunt, quod non fecit haec civitas, sed oligarchia, id est divites principantes, vel etiam tyrannus: et sic videtur in dubium verti, utrum soli divites principantes sint civitas.
	Et quia dubium est; oportet quod determinetur.
	Secunda ratio est, quia tota intentio eorum, qui tractant de politiis et legislatione, negotiatur circa civitatem, quia politia nihil aliud est quam ordo inhabitantium civitatem.</p>
<p><milestone id="n. 3" unit="section"/><A NAME="79416"/><emph>n. 3</emph></p><p>Deinde cum dicit quoniam autem civitas etc., ostendit, quod necessarium est determinare de cive, duplici ratione: quarum prima talis est.
	In omnibus illis quae sunt composita ex multis partibus, necesse est prius considerare partes.
	Civitas autem est quoddam totum constitutum ex civibus sicut ex partibus, cum civitas nihil aliud sit, quam quaedam civium multitudo.
	Ergo ad cognoscendum civitatem, oportet considerare quid sit civis.
	Secunda ratio est, quod de hoc etiam contingit dubitationem esse: non enim omnes concorditer confitentur, quod idem sit civis.
	Aliquis enim popularis, qui est civis in democratia secundum quam populus principatur, non reputatur quandoque civis in oligarchia, secundum quam divites principantur: quia frequenter talis est oligarchia, quod populus nullam habet ibi partem.</p>
<p><milestone id="n. 4" unit="section"/><A NAME="79417"/><emph>n. 4</emph></p><p>Deinde cum dicit eos quidem igitur etc., prosequitur propositum.
	Et dividitur in partes duas.
	In prima ostendit quid sit civis.
	In secunda ostendit quae sit virtus, quae facit bonum civem, ibi, his autem quae dicta sunt et cetera.
	Circa primum duo facit.
	Primo determinat quid sit civis.
	Secundo movet circa hoc quasdam dubitationes, ibi, sed forte illi magis et cetera.
	Circa primum duo facit.
	Primo ostendit, quid sit civis secundum rei veritatem.
	Secundo excludit quandam falsam determinationem, ibi, determinant etiam secundum usum et cetera.
	Circa primum duo facit.
	Primo ponit quosdam modos secundum quos aliqui sunt cives secundum quid et non simpliciter.
	Secundo ostendit quid sit civis simpliciter, ibi, civis autem simpliciter et cetera.</p>
<p><milestone id="n. 5" unit="section"/><A NAME="79418"/><emph>n. 5</emph></p><p>Dicit ergo primo, quod debemus ad praesens dimittere illos qui dicuntur cives secundum aliquem modum poeticum, idest secundum metaphoram vel similitudinem; quia isti non sunt vere cives.
	Et primus quidem modus est secundum habitationem.
	Non autem dicuntur vere cives aliqui ex hoc quod civitatem inhabitant: quia advenae et servi habitant in civitate, nec tamen sunt simpliciter cives.
	Secundus modus est, quod aliqui possunt dici cives, quia subduntur iurisdictioni civitatis, ut scilicet participent iustitiam civitatis in hoc, quod quandoque obtineant sententiam pro se, et quandoque iudicentur, idest condemnentur: quia hoc etiam convenit illis qui habent aliquos contractus inter se, qui tamen non sunt unius civitatis cives.
	Et tamen in quibusdam civitatibus extranei non participant perfecte huiusmodi iustitia sicut cives: sed necesse est, quod si volunt iudicio contendere, quod dent astitorem, idest fideiussorem de parendo iuri.
	Unde patet, quod adventitii imperfecte participant communionem iustitiae: et ita secundum hoc non sunt simpliciter cives, sed possunt dici cives secundum quid.
	Sicut etiam tertio modo dicimus pueros cives, qui nondum conscripti sunt in numero civium.
	Et sicut dicimus senes cives, qui iam emissi sunt a numero civium, ut non possunt exequi opera civium: utrosque enim non dicimus simpliciter cives, sed cum aliqua adiectione.
	Pueros quidem tamquam imperfectos.
	Senes autem tanquam ultra provectos, quam requirat conditio civium.
	Vel si etiam aliud aliquid tale apponatur, nihil differt.
	Manifestum est enim illud quod intendimus dicere: inquirimus enim nunc quid sit simpliciter civis absque aliqua additione, quae sit necessaria ad dirigendum vel exponendum nomen civis.
	Est autem et quartus modus, in quo est eadem dubitatio et solutio: scilicet circa profugos et viles, id est infames personas; quia scilicet tales sunt cives secundum quid, et non simpliciter.</p>
<p><milestone id="n. 6" unit="section"/><A NAME="79419"/><emph>n. 6</emph></p><p>Deinde cum dicit civis autem simpliciter etc., ostendit quid sit civis simpliciter.
	Et circa hoc tria facit.
	Primo ponit quamdam determinationem civis.
	Secundo ostendit quod illa determinatio non est communis in qualibet politia, ibi, oportet autem non latere et cetera.
	Tertio ostendit quomodo possit corrigi ut sit communis, ibi, sed habet directionem et cetera.
	Dicit ergo primo, quod per nihil aliud melius potest determinari civis simpliciter, quam per hoc, quod participet in civitate iudicio, ut scilicet possit de aliquo iudicare et principatu, ut scilicet aliquam habeat potestatem in negotiis civitatis.
	Sed sciendum, quod principatuum sunt duo genera.
	Quidam enim sunt determinati ad certum tempus, ita quod apud quasdam civitates non liceat, quod idem homo bis obtineat eumdem principatum, vel quod obtineat per determinata tempora, puta quod exerceat aliquod officium ad annum, et postea non possit institui in eodem officio usque ad tres vel quatuor annos.
	Alius autem principatus est qui non determinatur secundum aliquod tempus, sed quocumque tempore potest homo illud officium exercere: sicut praetor, qui scilicet habet potestatem iudicandi de aliquibus causis, et concionator qui habet potestatem dicendi suam sententiam in concione civitatis.
	Potest autem contingere quod aliquis huiusmodi iudices vel concionatores non nominet principes, et quod dicatur quod non habent propter hoc aliquem principatum quod possint concionari vel iudicare.
	Sed hoc nihil ad propositum differat, quia ista dubitatio non est nisi in nomine: non enim invenimus aliquod nomen commune iudici et concionatori: et ideo imponatur eis hoc nomen, ut dicatur indeterminatus.
	Sic igitur ponimus eos qui participant huiusmodi principatu, esse cives: et ista videtur esse melior determinatio civis simpliciter.</p>
<p><milestone id="n. 7" unit="section"/><A NAME="79420"/><emph>n. 7</emph></p><p>Deinde cum dicit oportet non latere etc., ostendit quod huiusmodi determinatio civis non est communis in omnibus politiis.
	Et dicit quod oportet hoc manifestum esse quod in omnibus rebus in quibus supposita differunt specie, et unum eorum est primum, aliud secundum, aliud habitum, id est consequenter se habens, vel nihil est commune in eis, sicut in aequivocis, vel vix est aliquid commune, idest secundum aliquid modicum.
	Politiae autem, ut infra dicetur, differunt secundum speciem, et quaedam earum sunt priores et quaedam posteriores; quia illae quae sunt vitiatae et transgrediuntur rectum ordinem politiae, sunt posteriores naturaliter politiis non vitiatis, sicut in quolibet genere perfectum est naturaliter prius corrupto.
	Quomodo autem aliquae politiae transgrediuntur rectum ordinem, infra erit manifestum.
	Unde oportet quod altera sit ratio civis in diversis politiis.
	Unde praedicta determinatio civis maxime convenit in democratia in qua quilibet de populo habet potestatem iudicandi de aliquo et concionandi.
	In aliis autem politiis quandoque contingit, quod quilibet civis habet hanc potestatem; non tamen est hoc necessarium, quia in quibusdam non est populus habens aliquam civilitatem, neque aliquid reputant Ecclesiam, id est congregationem populi, sed solum aliquos specialiter convocatos, et isti soli per partes iudicant aliquas sententias, sicut in Lacedaemonia ephori iudicant sententias contractuum, alii tamen alias, diversi diversas.
	Senes autem iudicant causas homicidiales, et alii principatus alias.
	Et ita etiam est apud Calchedonem, quia omnes sententiae iudicantur per aliquos principes, et sic populares cives non participant iudicio: unde praedicta determinatio civis in talibus politiis non convenit.</p>
<p><milestone id="n. 8" unit="section"/><A NAME="79421"/><emph>n. 8</emph></p><p>Deinde cum dicit sed habet directionem etc., corrigit praedictam definitionem civis; et dicit quod praedicta definitio potest dirigi ad hoc quod sit communis, quia in aliis politiis quam democratia concionator et praetor non habet indeterminatum principatum, sed haec duo pertinent solum ad eos qui habent determinatos principatus, quia quibusdam horum, aut etiam omnibus, convenit iudicare et consiliari, vel de quibusdam, vel de omnibus.
	Et ex hoc potest esse manifestum quid sit civis: non enim ille qui participat iudicio et concione, sed ille qui potest constitui in principatu consiliativo vel iudicativo.
	Illi enim qui non possunt assumi ad talia officia, in nullo videntur participare politia, unde non videntur esse cives.
	Ultimo autem ex hoc concludit quod civitas nihil est aliud, quam multitudo talium, qui sic dicuntur cives sufficiens ad autarkiam, id est per se sufficientiam vitae ut potest absolute dici.
	Est enim civitas communitas per se sufficiens, ut in primo dictum est.</p>
<p><milestone id="n. 9" unit="section"/><A NAME="79422"/><emph>n. 9</emph></p><p>Deinde cum dicit determinant etiam secundum usum etc., excludit quamdam determinationem qua quidam definiunt civem.
	Et dicit, quod quidam secundum consuetudinem determinant eum esse civem, qui natus est ex ambobus parentibus civibus, et non ex altero solum, scilicet patre vel matre.
	Quidam autem amplius requirunt ad hoc quod aliquis sit civis, scilicet quod deducatur eius generatio ad cives avos usque ad secundum gradum, vel tertium, vel ultra.
	Et si sic determinetur civis politice, idest secundum consuetudinem quarumdam civitatum et celeriter, id est ante debitam disquisitionem, consurgit dubitatio, quomodo iste tertius vel quartus avus fuit civis.
	Secundum enim praedictam determinationem non poterit dici fuisse civis, nisi et eius generatio reducatur ad tertium vel quartum avum civem: et ita erit procedere in infinitum.
	Circa hoc autem ponit dictum Gorgiae Siculi Leontini qui quaedam verba sapientia (circa) praedictas determinationes dixit, sive quia non erat certus de veritate, sive quia ironice loquebatur.
	Dixit enim quod sicut mortariola sunt illa quae fiunt ab artificibus mortariorum, ita et cives Larissaei sunt qui sunt facti, idest geniti ab aliis civibus Larissaeis, qui sunt factivi civium Larissaeorum.
	Hoc autem dictum est simpliciter et sine ratione: quia si aliqui participant politia secundum definitionem praedictam a nobis, oportet dicere, quod sint cives etiam si non sint progeniti ex civibus: alioqui ista determinatio quam isti dant non potest adaptari primis, qui aedificaverunt, aut inhabitaverunt civitatem; de quibus constat quod non fuerunt nati ex civibus illius civitatis: unde sequeretur, quod non fuerunt cives; et per consequens nec alii, qui ab eis derivantur; quod est inconveniens.</p>
</div2>
<div2 n="2"><head>Lectio 2</head>
<p><milestone id="n. 1" unit="section"/><A NAME="79423"/><emph>n. 1</emph></p><p>Sed forte illi magis et cetera.
	Postquam determinavit quid sit civis, hic manifestat quasdam dubitationes circa praedicta, et determinat eas.
	Et ponit quatuor dubitationes se invicem consequentes.
	Est autem prima dubitatio de his qui facta mutatione politiae assumuntur ad communicationem politiae, sicut quidam sapiens Clisthenes nomine fecit apud Athenas tyrannis eiectis.
	Adiunxit enim societatibus civitatis multos extraneos, et etiam quosdam servos adventitios, ut multiplicato populo, divites non possent tyrannice opprimere ipsum.
	Ad hanc autem dubitationem solvendam dicit quod circa hos dubitatio est non an sint cives; quia ex quo sunt facti cives, cives sunt: sed est dubitatio, utrum sint iuste vel iniuste.</p>
<p><milestone id="n. 2" unit="section"/><A NAME="79424"/><emph>n. 2</emph></p><p>Secundam dubitationem movet, ibi, equidem cum hoc et cetera.
	Potest enim aliquis dubitare, utrum ille qui non est iuste civis, sit civis; ac si tantum valeat circa hoc iniustum quantum falsum: manifestum enim est quod falsus civis non est civis.
	Et ad hoc solvit quod cum aliqui qui principantur iniuste, principes tamen habeantur, eadem ratione et illi qui sunt iniuste cives, dicendi sunt cives, quia civis dicitur ex hoc quod participat aliquo principatu, ut supra dictum est.</p>
<p><milestone id="n. 3" unit="section"/><A NAME="79425"/><emph>n. 3</emph></p><p>Tertiam dubitationem ponit, ibi, de eo autem quod est iuste et cetera.
	Et dicit quod an aliquis sit iuste civis vel iniuste videtur esse coniunctum praecedenti dubitationi, quae in principio huius libri tertii mota est.
	In transmutationibus enim politiarum circa aliquam civitatem dubitari solet, quando id quod fit, sit factum civitatis, et quando non, sicut contingit quandoque quod politia civitatis mutatur de tyrannide vel oligarchia in democratiam, et tunc populus potestatem politiae accipiens, non vult adimplere conventiones quae sunt factae vel per tyrannum vel per divites prius dominantes: dicunt enim quod si qua sunt data tyranno vel divitibus civitatis, non accepit ea civitas: et ita est in multis talibus, quia in quibusdam politiis, illi qui praesident, obtinent aliqua ab aliis, non propter communem utilitatem civitatis, sed propter proprium commodum.
	Solvit autem hanc dubitationem: quod si haec civitas maneat eadem facta transmutatione politiae, sicut est factum huius civitatis, illud quod fit ex democratia, ita illud quod fit ex oligarchia vel tyrannide: quia sicut tunc habebat in civitate potestatem tyrannus vel divites, ita etiam in democratia populus.</p>
<p><milestone id="n. 4" unit="section"/><A NAME="79426"/><emph>n. 4</emph></p><p>Quartam dubitationem ponit, ibi, videtur autem sermo et cetera.
	Et primo ponit hanc dubitationem in generali: et dicit quod proprius sermo ad solvendum tertiam dubitationem est, quomodo oporteat civitatem dicere eamdem vel non eamdem.
	Secundo ibi, superficialis quidem igitur etc. dividit praedictam dubitationem in duas partes: et dicit quod huiusmodi quaestio in ipsa superficie apparet, quod est circa duo: scilicet circa locum civitatis, et circa homines inhabitantes civitatem.
	Contingit enim quandoque aliter separari homines a loco: puta cum omnes cives expelluntur de civitate, et quidam ducuntur ad unum locum, et quidam ad alium.
	Potest igitur esse dubitatio si superinducantur alii habitatores, utrum sit eadem civitas vel non: et haec quidem dubitatio mitior est, idest facilior.
	Civitas enim multipliciter dicitur.
	Uno modo ipse locus civitatis: et sic civitas est eadem; alio modo populus civitatis, et sic civitas non est eadem.</p>
<p><milestone id="n. 5" unit="section"/><A NAME="79427"/><emph>n. 5</emph></p><p>Sed tunc remanet alia dubitatio, quam tangit ibi, similiter autem et hominum et cetera.
	Si enim semper iidem homines habitent eumdem locum, potest esse dubium quando sit una civitas, et quando non.
	Et primo excludit unam rationem unitatis, cum dicit, non enim utique muris et cetera.
	Et dicit quod non potest dici, quod homines inhabitantes civitatem conservent identitatem civitatis propter muros eosdem.
	Posset enim contingere quod toti uni regioni, puta Peloponneso, id est Achayae, circumduceretur unus murus, et tamen non esset eadem civitas, et ita fuit de Babylone vel de quacumque alia maxima civitate, in qua magis comprehenditur una gens, quam una civitas.
	Dicitur enim de Babylone quod quando fuit capta, usque ad tertium diem non sensit quaedam pars civitatis propter murorum amplitudinem.</p>
<p><milestone id="n. 6" unit="section"/><A NAME="79428"/><emph>n. 6</emph></p><p>Et interponit quod de hac dubitatione, scilicet utrum expediat esse ita magnam civitatem, considerandum erit alibi, idest in septimo.
	Pertinet enim ad politicum cognoscere quanta debeat esse magnitudo civitatis, et utrum debeat continere homines unius gentis vel plurium.</p>
<p><milestone id="n. 7" unit="section"/><A NAME="79429"/><emph>n. 7</emph></p><p>Deinde cum dicit sed et eisdem etc., inquirit de alia ratione unitatis: utrum scilicet hominibus remanentibus in eodem loco, sit dicenda civitas eadem propter idem genus inhabitantium, quia scilicet quidam succedunt quibusdam, quamvis non sint iidem homines numero: sed sicut dicimus fontes vel fluvios esse eosdem propter successionem aquarum, quamvis quaedam effluat, et quaedam adveniat.</p>
<p><milestone id="n. 8" unit="section"/><A NAME="79430"/><emph>n. 8</emph></p><p>Deinde cum dicit aut homines quidem etc., solvens hanc dubitationem ostendit veram rationem unitatis civitatis.
	Et dicit quod propter praedictam successionem hominum unius generis potest aliqualiter dici eadem multitudo hominum; non tamen potest dici eadem civitas, si mutetur ordo politiae.
	Cum enim communicatio civium, quae politia dicitur, sit de ratione civitatis, manifestum est quod mutata politia non remanet eadem civitas, sicut videmus in illis qui dicunt cantiones in choreis quod non est idem chorus, si quandoque sit <hi>comicus</hi>, idest dicens cantiones comediales de factis infimarum personarum, quandoque autem <hi>tragicus</hi>, idest dicens tragicas cantiones de bellis principum: et ita etiam videmus in omnibus aliis quae consistunt in quadam compositione vel communione, quod quandocumque fit alia species compositionis non remanet identitas: sicut non est eadem harmonia, si quandoque sit Dorica, idest septimi vel octavi toni, quandoque autem Phrygia idest tertii vel quarti.
	Cum igitur omnia talia habeant hunc modum, manifestum est quod civitas est dicenda eadem respiciendo ad ordinem politiae; ita quod mutato ordine politiae, licet remaneat idem locus et iidem homines, non est eadem civitas, quamvis materialiter sit eadem.
	Potest autem civitas sic mutata vocari, vel eodem vel altero nomine, sive sint iidem, sive alii: sed si est idem nomen, erit aequivoce dictum.
	Utrum autem propter hoc quod non remanet eadem civitas facta transmutatione politiae, sit iustum, quod conventiones prioris politiae adimpleantur, vel non, pertinet ad aliam considerationem, quod quidem in sequentibus determinabitur.</p>
</div2>
<div2 n="3"><head>Lectio 3</head>
<p><milestone id="n. 1" unit="section"/><A NAME="79431"/><emph>n. 1</emph></p><p>Hiis autem quae dicta sunt et cetera.
	Postquam philosophus ostendit quid sit civis, hic inquirit de virtute civis.
	Et dividitur in partes duas.
	In prima ostendit, quod non est simpliciter eadem virtus civis, et virtus boni viri.
	In secunda parte movet circa hoc quasdam dubitationes, ibi, circa civem autem et cetera.
	Circa primum duo facit.
	Primo ostendit, quod non est eadem simpliciter virtus civis, et boni viri.
	In secunda ostendit, quod alicuius civis est eadem virtus, quae et boni viri, ibi, sed forte erit alicuius et cetera.
	Circa primum duo facit.
	Primo dicit de quo est intentio: quia post praedicta habitum est, id est consequens considerare, utrum debeamus ponere eamdem virtutem boni civis et boni viri, vel non: quod est quaerere, utrum ab eodem dicatur aliquis bonus vir, et bonus civis: nam virtus est, quae bonum facit habentem.
	Ad hoc autem, quod ista quaestio debitam inquisitionem accipiat, oportet primo ostendere, quae sit virtus civis, quodam typo, id est sub quadam figura et similitudine.</p>
<p><milestone id="n. 2" unit="section"/><A NAME="79432"/><emph>n. 2</emph></p><p>Secundo, ibi, sicut igitur nauta etc., ostendit, quod non sit eadem virtus civis et boni viri, tribus rationibus.
	In quarum prima praemittit similitudinem, ad ostendendum, quae sit virtus boni civis: et dicit, quod sicut nauta significat aliquid commune multis, ita et civis.
	Quod autem nauta sit communis multis, manifestat, quia cum multi dissimiles in potentia, idest arte et officio, dicantur nautae, quidam eorum est remigator, qui movet navem remis, quidam gubernator, qui dirigit motum navis gubernaculo, quidam autem est prorarius, idest custos prorae, quae est anterior pars navis, et alii habent alia nomina et alia officia.
	Manifestum est autem, quod unicuique horum convenit aliquid secundum propriam virtutem, et aliquid secundum communem.
	Ad propriam enim virtutem uniuscuiusque pertinet, quod habeat diligentem rationem et curam de proprio officio, sicut gubernator de gubernatione, et sic de aliis.
	Communis autem virtus est quaedam, quae convenit omnibus: omnium enim eorum opus ad hoc tendit, ut navigatio sit salva: ad hoc enim tendit desiderium et intentio cuiuslibet nautarum: et ad hoc ordinatur virtus communis nautarum, quae est virtus nautae inquantum est nauta.
	Ita etiam cum sint diversi cives habentes dissimilia officia, et status dissimiles in civitate, opus commune omnium est salus communitatis: quae quidem communitas consistit in ordine politiae.
	Unde patet, quod virtus civis inquantum est civis, consideretur in ordine ad politiam; ut scilicet ille sit bonus civis, qui bene operatur ad conservationem politiae.
	Sunt autem plures species politiae, ut infra dicetur, et ex superioribus aliqualiter est manifestum: ad diversas autem politias ordinantur homines bene, secundum diversas virtutes.
	Alio enim modo conservatur democratia, et alio modo oligarchia, aut tyrannis.
	Unde manifestum est quod non est una virtus perfecta secundum quam civis possit simpliciter dici bonus; sed aliquis dicitur bonus vir secundum unam virtutem perfectam, scilicet secundum prudentiam, ex qua omnes virtutes morales dependent.
	Contingit igitur aliquem esse bonum civem, qui tamen non habet virtutem secundum quam aliquis est bonus vir; et hoc in politiis, quae sunt praeter optimam politiam.</p>
<p><milestone id="n. 3" unit="section"/><A NAME="79433"/><emph>n. 3</emph></p><p>Secundam rationem ponit, ibi, quinimmo et secundum alium modum et cetera.
	Et dicit, quod per alium modum possumus inquirendo sive obiiciendo pervenire ad eamdem rationem, et circa optimam politiam, scilicet quod non sit eadem virtus boni civis et boni viri: quia impossibile est, quantumcumque sit bona politia, quod omnes cives sint virtuosi: sed tamen oportet, quod unusquisque faciat opus suum quod ad civitatem pertinet, bene: quod quidem fit secundum virtutem civis, inquantum est civis.
	Et ideo dico, opus quod secundum ipsum, quia non possunt esse omnes cives similes, ut idem opus ad omnes pertineat.
	Et ex hoc sequitur, quod non sit una virtus civis et boni viri.
	Quam quidem consequentiam sic manifestat.
	Quia in optima politia, oportet quod quilibet civis habeat virtutem boni civis.
	Per hunc enim modum civitas erit optima: sed virtutem boni viri, impossibile est quod omnes habeant, quia non omnes sunt virtuosi in una civitate, ut dictum est.</p>
<p><milestone id="n. 4" unit="section"/><A NAME="79434"/><emph>n. 4</emph></p><p>Tertiam rationem ponit, ibi, adhuc quoniam et ex dissimilibus et cetera.
	Et dicit, quod omnis civitas constat ex dissimilibus partibus, sicut animal constat statim quidem ex dissimilibus, scilicet ex anima et corpore, et similiter anima humana constat dissimilibus, scilicet ex vi rationabili et appetitiva, et iterum domestica societas consistit ex dissimilibus, scilicet ex viro et muliere, et possessio etiam constat ex domino et servo.
	Civitas autem constat ex omnibus istis diversitatibus, et ex multis aliis.
	Dictum est autem in primo, quod non est eadem virtus principantis et subiecti, neque in anima, neque etiam in aliis: unde etiam relinquitur, quod non sit una et eadem virtus omnium civium: sicut videmus, quod in choreis non est eadem virtus <hi>summi</hi>, idest illius qui ducit choream, et <hi>astantis</hi>, idest illius qui assistit.
	Manifestum est autem, quod una et eadem est virtus boni viri: relinquitur ergo, quod non sit eadem virtus boni civis et boni viri.</p>
<p><milestone id="n. 5" unit="section"/><A NAME="79435"/><emph>n. 5</emph></p><p>Deinde cum dicit sed forte erit alicuius eadem etc., ostendit, quod alicuius civis est eadem virtus, quae et boni viri.
	Et circa hoc tria facit.
	Primo ostendit propositum.
	Secundo ex hoc concludit conclusionem probatam in praemissis, ibi, et disciplinam autem et cetera.
	Tertio movet quamdam dubitationem circa praemissa, et solvit, ibi, at vero laudatur et cetera.
	Dicit ergo primo, quod forte poterit dici, quod alicuius civis, ad hoc quod sit bonus, requiritur eadem virtus, quae est boni viri.
	Non enim dicitur aliquis esse bonus princeps, nisi sit bonus per virtutes morales et prudens.
	Dictum est enim in sexto Ethicorum quod politica est quaedam pars prudentiae: unde oportet <hi>politicum</hi>, idest rectorem politiae, esse prudentem, et per consequens bonum virum.</p>
<p><milestone id="n. 6" unit="section"/><A NAME="79436"/><emph>n. 6</emph></p><p>Deinde cum dicit et disciplinam autem etc., concludit ex hoc, quod non sit eadem virtus boni civis simpliciter, et boni viri.
	Et ad hoc probandum primo inducit, quod quidam dicunt aliam esse disciplinam principis, qua est instruendus ad virtutem, et disciplinam civis, ut apparet ex hoc quod filii regum erudiuntur in equestri et bellica disciplina.
	Unde, et Euripides dixit loquens ex persona principis: non ad me pertinet scire quae sunt varia, et alta, quae scilicet philosophi considerant, sed ea quorum opus est ad regimen civitatis.
	Et hoc dixit ad significandum, quod est quaedam propria disciplina principis.
	Et quo concludit, quod si eadem sit disciplina et virtus boni principis et boni viri, non autem omnis civis est princeps, sed etiam subditi sunt cives; sequitur, quod non sit simpliciter eadem virtus civis, et viri, nisi forte alicuius civis, illius scilicet, qui potest esse princeps.
	Et hoc ideo, quia non est eadem virtus principis et civis.
	Propter quod Iason dixit, quod esuriebat quando non tyrannizabat, ac si nesciret vivere sicut ydiota, id est sicut privata persona.</p>
<p><milestone id="n. 7" unit="section"/><A NAME="79437"/><emph>n. 7</emph></p><p>Deinde cum dicit at vero laudatur etc., movet dubitationem circa praemissa.
	Et circa hoc duo facit.
	Primo obiicit contra praemissa.
	Secundo solvit, ibi, quoniam igitur aliquando videtur et cetera.
	Dicit ergo primo, quod quandoque laudatur civis ex hoc, quod potest bene principari et subiici.
	Si ergo virtus boni viri est, quae est virtus boni principis; virtus autem boni civis est, quae se habet ad utrumque, scilicet ad principandum et subiiciendum: sequitur, quod non sunt ambo similiter laudabilia, scilicet esse bonum civem et bonum virum; sed esse bonum civem sit multo melius.</p>
<p><milestone id="n. 8" unit="section"/><A NAME="79438"/><emph>n. 8</emph></p><p>Deinde cum dicit quoniam igitur etc., solvit praedictam dubitationem.
	Et primo ponit, quomodo est eadem disciplina principis et subiecti, et quomodo non.
	Secundo ostendit, quomodo sit eadem virtus utriusque, ibi horum autem virtus et cetera.
	Circa primum tria facit.
	Primo proponit quod intendit: et dicit, quod quia, sicut praedictum est, aliquando utrumque horum videtur, scilicet quod non oporteat eadem discere principem et subditum; et iterum, quod bonus civis debet scire utrumque, scilicet principari et subiici: quomodo utrumque sit verum, oportet considerare ex sequentibus.</p>
<p><milestone id="n. 9" unit="section"/><A NAME="79439"/><emph>n. 9</emph></p><p>Secundo, ibi, est enim principatus et cetera.
	Ponit unum modum principatus, in quo verificatur unum eorum, quae dicta sunt: scilicet quod alia est disciplina principis et subditi.
	Et dicit, quod est quidam principatus despoticus, id est dominativus, in quo princeps est dominus subditorum; et talem principem non oportet quod sciat facere ea quae pertinent ad ministeria necessaria vitae, sed magis quod sciat uti eis: alterum autem, scilicet posse servire in his quae pertinent ad actiones ministrorum, non videtur esse principativum vel dominativum, sed magis servile.
	Sunt autem diversae species servorum secundum diversas operationes ministrantium: inter quos unam partem tenent illi qui manibus operantur, sicut calcifices, coquinarii, et similes.
	Isti autem vivunt de operibus manuum, sicut ex nomine ipsorum significatur: et inter tales computatur banausus artifex, idest qui opere suae artis maculat corpus, ut in primo dictum est.
	Et quia operationes horum artificum non sunt principativae, sed magis serviles, ideo antiquitus apud quosdam artifices non habebant aliquam partem in principatu civitatis; et hoc dico antequam fuisset demus, id est populus extremus, idest antequam infimi de populo acciperent potestatem in civitatibus.
	Sic igitur patet, quod huiusmodi opera subditorum non oportet addiscere <hi>neque bonum politicum</hi>, idest gubernatorem civitatis, neque etiam <hi>bonum civem</hi>, nisi quandoque propter aliquam utilitatem ad seipsum; non quod in hoc serviat aliis, quia iam non esset distinctio inter dominum et servum, si huiusmodi servilia opera domini exercerent.</p>
<p><milestone id="n. 10" unit="section"/><A NAME="79440"/><emph>n. 10</emph></p><p>Tertio ibi, sed est quidam principatus et cetera.
	Ponit alium principatum in quo alia pars verificatur: scilicet quod eadem debet addiscere et princeps et subditus.
	Et dicit, quod est quidam principatus secundum quem aliquis principatur, non sicut dominus servis, sed sicut liberis, et sibi aequalibus.
	Et hic est civilis principatus, secundum quem in civitatibus nunc hi, nunc alii assumuntur ad principandum.
	Et huiusmodi principem oportet subiectum addiscere qualiter debet principari; sicut principari equestribus addiscit aliquis per hoc quod inter equites subiectus fuit, et esse dux exercitus addiscit aliquis per hoc quod fuit sub duce exercitus, et qui alicui particulari ordini praefuit, puta uni centuriae vel uni cohorti, et qui insidias disposuit ad mandatum ducis.
	Magnum enim principatum exercere addiscit homo, et per subiectionem et per exercitium in minoribus officiis.
	Et quantum ad hoc bene dicitur in proverbio, quod non potest bene principari, qui non fuit sub principe.</p>
<p><milestone id="n. 11" unit="section"/><A NAME="79441"/><emph>n. 11</emph></p><p>Deinde cum dicit horum autem virtus quidem etc., ostendit, quomodo sit eadem virtus, vel diversa principis et aliorum.
	Et dicit, quod etiam in hoc principatu est altera virtus principis et subiecti: sed tamen oportet, quod ille qui est simpliciter bonus civis, sciat et principari, et subiici, principatu scilicet non dominativo, qui est servorum, sed politico, qui est liberorum.
	Et haec est virtus civis, ut ad utrumque bene se habeat: et similiter boni viri sunt ambo, scilicet, et bene principari, et bene subiici.
	Et sic boni civis, inquantum est potens principari, est eadem virtus quae et boni viri; sed inquantum est subiectus, est alia virtus principis et boni viri, a virtute boni civis: puta altera species est temperantiae et iustitiae principis, et temperantiae et iustitiae subditorum.
	Subiectus enim qui est liber et bonus, non habet unam tantum virtutem, puta iustitiam; sed iustitia eius habet duas species; secundum unam quarum potest bene principari, et secundum aliam bene subiici: et ita etiam de aliis virtutibus.</p>
<p><milestone id="n. 12" unit="section"/><A NAME="79442"/><emph>n. 12</emph></p><p>Et manifestat hoc per exemplum: quia alia est temperantia et fortitudo viri et mulieris: quia vir reputabitur timidus, si non sit magis fortis quam fortis mulier; et mulier quam decet taciturnitas, reputabitur loquax, si sit ornata, id est facunda sicut bonus vir.
	Et hoc ideo, quia etiam in dispensatione domus, aliud pertinet ad virum, aliud ad mulierem.
	Ad virum enim pertinet acquirere divitias, ad mulierem autem conservare.
	Et sic etiam se habet in civitate circa principem et subiectum.
	Nam proprie virtus principis est prudentia, quae est regitiva et gubernativa.
	Aliae vero virtutes morales, quarum ratio consistit in gubernari et subiici, sunt communes et subditorum et principum: sed tamen aliquid prudentiae participant subditi, ut scilicet habeant opinionem veram de agendis, per quam possint seipsos gubernare in propriis actibus secundum gubernationem principis.
	Et ponit exemplum de illo qui facit fistulas, qui se habet ad fistulatorem, qui utitur fistulis, sicut subiectus ad principem: operatur enim recte faciendo fistulas, si habeat opinionem regulatam secundum mandatum fistulatoris: et ita est in civitate de subiecto et principe.
	Loquitur autem hic de virtute subditi, non inquantum est bonus vir, quia sic indiget habere prudentiam, sed loquitur de eo inquantum est bonus subditus: ad hoc enim non requiritur nisi quod habeat opinionem veram de his quae ei mandantur.</p>
<p><milestone id="n. 13" unit="section"/><A NAME="79443"/><emph>n. 13</emph></p><p>Ultimo autem epilogando concludit, manifestum esse ex praemissis, an sit eadem vel altera virtus boni viri et boni civis; et iterum, quomodo sit eadem et quomodo altera, quia est eadem inquantum potest bene principari, alia autem inquantum potest bene subiici.</p>
</div2>
<div2 n="4"><head>Lectio 4</head>
<p><milestone id="n. 1" unit="section"/><A NAME="79444"/><emph>n. 1</emph></p><p>Circa civem autem adhuc restat et cetera.
	Postquam philosophus ostendit, quae sit virtus civis, et utrum sit eadem cum virtute boni viri, hic movet quamdam dubitationem circa praedeterminata.
	Et circa hoc tria facit.
	Primo movet dubitationem.
	Secundo solvit eam, ibi, aut propter hanc quidem rationem et cetera.
	Tertio solutionem manifestat, ibi, manifestum autem hinc parum et cetera.
	Dicit ergo primo, quod circa civem adhuc remanet quaedam dubitatio: utrum scilicet ille solus sit civis, qui potest communicare in principatu civitatis; an etiam banausi, id est viles artifices sint ponendi cives, quos non contingit communicare in principatu.
	Et obiicit ad utramque partem: quia si banausi dicantur cives, ad quos nihil pertinet de civitatibus, sequetur, quod virtus quam diximus esse boni civis, ut scilicet possit bene principari et subiici, non pertineat ad omnem civem, quia iste civis ponitur, qui tamen non potest principari: si autem dicatur, quod nullus talium sit civis: remanebit dubium, in quo genere sint ponendi banausi.
	Non enim potest dici quod sint advenae, quasi aliunde venientes ad habitandum in civitate; neque quod sint peregrini, sicut viatores, qui propter aliquod negotium ad civitatem veniunt, non causa manendi.
	Huiusmodi enim artifices, et mansionem in civitate habent, et in civitate sunt nati, non advenientes aliunde.</p>
<p><milestone id="n. 2" unit="section"/><A NAME="79445"/><emph>n. 2</emph></p><p>Deinde cum dicit aut propter hanc quidem etc.; solvit praedictam dubitationem, et dicit, quod propter hanc ultimam rationem (quae) dubitat in qua parte ponendi sunt artifices, si non cives sunt, non sequitur aliquod inconveniens.
	Multi enim sunt, qui non sunt cives, et tamen neque sunt advenae neque peregrini; sicut patet de servis et libertinis, qui sunt ex servitute libertati restituti.
	Verum est enim quod non omnes sunt cives, qui sunt necessarii ad complementum civitatis, sine quibus civitas esse non potest; quia non solum de servis, sed etiam de pueris videmus, quod non sunt ita perfecte cives sicut et viri.
	Viri enim sunt simpliciter cives, quasi potentes operari ea quae sunt civium: sed pueri sunt cives <hi>ex suppositione</hi>, idest cum aliqua determinatione diminuente.
	Sunt enim cives imperfecti: et sicut servi et pueri sunt quidem aliqualiter cives, sed non perfecte, ita etiam est et de artificibus.
	Unde in antiquis temporibus banausi, id est viles artifices opere suae artis maculantes corpus, et etiam peregrini apud quasdam civitates erant servi, sicut etiam et modo multi sunt tales.</p>
<p><milestone id="n. 3" unit="section"/><A NAME="79446"/><emph>n. 3</emph></p><p>Sed modo etiam in civitate optime disposita non possunt esse banausi cives.
	Et si dicatur, quod banausus est civis aliquo modo; tunc dicendum est, quod virtus civis, quam determinavimus, ut scilicet possit bene principari et subiici, non est cuiuslibet civis quomodocumque dicti: sed oportet, ad hoc quod ad eos pertineat huiusmodi virtus, quod non solum sint liberi, sed etiam sint <hi>dimissi</hi>, idest absoluti ab operibus necessariis vitae.
	Illi enim qui sunt deputati talibus necessariis operibus, siquidem in his ministrent uni tantum, hoc est proprie servorum: consueverunt enim servi huiusmodi ministeria exhibere dominis suis.
	Si autem haec ministeria exhibeant communiter quibuscumque, hoc pertinet ad banausos et mercenarios, nam calcifices et pistores serviunt quibuscumque pro pecunia.</p>
<p><milestone id="n. 4" unit="section"/><A NAME="79447"/><emph>n. 4</emph></p><p>Deinde cum dicit manifestum autem etc., manifestat propositam solutionem.
	Et circa hoc facit tria.
	Primo ostendit, quomodo aliquis diversimode in diversis politiis est civis.
	Secundo ostendit, quod maxime civis est in qualibet politia, qui potest participare principatu, ibi, quod dicitur maxime civis et cetera.
	Tertio epilogando colligit ea quae dicta sunt de virtute civis.
	Dicit ergo primo, quod manifestum erit, quomodo se habeat veritas circa praemissa, ex parva consideratione eorum quae sequuntur.
	Si enim aliquis perfecte videat id quod dicetur, fiet ei evidens quod dictum est: cum enim sint plures politiae specie differentes, et civis dicatur in ordine ad politiam, ut dictum est; necesse est etiam, quod civis habeat plures species.
	Et maxime ista differentia attenditur quantum ad cives subditos, qui in diversis politiis diversimode se habent ad principatum.
	Illi autem qui praesident in qualibet politia principantur.
	Unde propter diversitatem politiarum, et per consequens civium, necesse est, quod in aliqua politia, scilicet in democratia, in qua quaeritur solum libertas, banausi et mercenarii sint cives: poterunt enim ad principatum promoveri, cum sint liberi.
	Sed in aliquibus politiis est hoc impossibile, sicut maxime contingit in aristocratia, in qua dantur honores dignis secundum eorum virtutem, illi autem qui vivunt vita banausa vel mercenaria non possunt civitati exhibere in suo regimine ea quae pertinent ad virtutem, quia non sunt in talibus exercitati.
	Sed in oligarchiis mercenarii quidem non possunt esse cives, quia in huiusmodi politiis assumuntur aliqui ad principatus propter diuturnos honores praecedentes.
	Unde non de facili potest contingere, quod mercenarii ad honores assumantur, qui vix per totam vitam suam possunt congregare, unde divites fiant.
	Sed banausi, id est artifices in talibus politiis possunt esse cives et principes, quia multi artifices cito ditantur, et ita possunt propter divitias in oligarchiis assumi ad principatus, cum per aliquod tempus ab artificiis se abstinentes, postquam fuerint ditati, honorabilem duxerunt vitam: unde apud Thebas erat statutum, quod ille qui non abstinuisset a foro venalium rerum decem annis, non posset participare virtute, scilicet principativa.</p>
<p><milestone id="n. 5" unit="section"/><A NAME="79448"/><emph>n. 5</emph></p><p>Sed quamvis peregrini et advenae, et abiectae personae non possint esse cives, quasi potentes principari in civitatibus bene institutis, tamen in multis politiis, scilicet democraticis, restringitur lex de peregrinis et advenis ut non sint cives; quia in quibusdam democratiis, ille qui est natus ex matre cive, reputatur civis, licet pater sit advena vel peregrinus.
	Et ita etiam restringitur lex de spuriis apud multos, ut scilicet sint cives: sed hoc faciunt propter indigentiam bonorum civium, et propter paucitatem hominum habentes defectum turbae, in qua consistit potestas democratiae, utuntur talibus legibus, ut primo eligant eos in cives, qui sunt nati ex servo vel ex serva, dummodo alter parentum sit liber; deinde crescente multitudine, excludunt omnes filios servorum, sed reputant cives eos, qui sunt nati ex mulieribus civibus, quamvis patres sint advenae; tandem autem diriguntur ad hoc, quod iudicant cives solum illos, qui sunt nati ex ambobus liberis et civibus.
	Sic igitur manifestum est, quod sunt diversae species civium, secundum diversitatem politiarum.</p>
<p><milestone id="n. 6" unit="section"/><A NAME="79449"/><emph>n. 6</emph></p><p>Deinde cum dicit et quod dicitur maxime etc., ostendit, quid sit maxime civis.
	Et dicit quod maxime ille dicitur civis in qualibet politia, qui participat honoribus civitatis.
	Unde Homerus dixit poetice de quodam quod post alios exsurrexit, puta ad loquendum, sicut quidam <hi>inhonoratus</hi> idest sicut quidam advena, qui non erat civis.
	Sed ubi ista ratio civis occultatur propter deceptionem, cohabitantium (est) esse civem, ut scilicet omnes inhabitantes civitatem cives dicantur; sed hoc non est conveniens quia ille qui non participat honoribus civitatis, est sicut advena in civitate.</p>
<p><milestone id="n. 7" unit="section"/><A NAME="79450"/><emph>n. 7</emph></p><p>Deinde cum dicit utrum quidem igitur etc., colligit epilogando quae dixerat: et dicit quod circa hanc quaestionem qua quaerebatur, utrum sit eadem virtus boni viri et studiosi civis, ostensum est quod in aliqua civitate, scilicet aristocratica, idem est bonus vir et bonus civis, quia scilicet principatus dantur secundum virtutem quae est boni viri.
	In aliquibus autem alius est bonus vir et alius bonus civis, scilicet in corruptis politiis in quibus principatus dantur non secundum virtutem.
	Et ille cives qui est idem cum bono viro, non est quicumque civis, sed ille qui est civilis, id est rector civitatis et dominus vel potens esse dominus eorum quae pertinent ad curam communitatis, vel solus vel etiam cum aliis.
	Dictum enim est supra quod eadem est virtus principis et boni viri.
	Unde si civis accipiatur, qui est princeps vel qui potest esse, eadem est virtus eius et boni viri.
	Si autem accipiatur civis imperfectus qui non potest esse princeps, non erit eadem virtus boni civis et boni viri, ut ex praedictis patet.</p>
</div2>
<div2 n="5"><head>Lectio 5</head>
<p><milestone id="n. 1" unit="section"/><A NAME="79451"/><emph>n. 1</emph></p><p>Quoniam autem haec determinata sunt et cetera.
	Postquam philosophus determinavit de cive, ex cuius notitia cognosci potest quid sit civitas, hic consequenter intendit distinguere politiam in suas species.
	Et dividitur in partes tres.
	In prima distinguit politias.
	In secunda ostendit quid sit iustum in unaquaque politia, ibi, sumendum autem et cetera.
	Tertio ostendit quae politiarum sit potior, ibi, habet autem dubitationem et cetera.
	Circa primum tria facit.
	Primo dicit de quo est intentio.
	Secundo ostendit quid sit politia, ibi, est autem politia et cetera.
	Tertio dividit politias, ibi, supponendum itaque primo et cetera.
	Dicit ergo primo, quod determinatis praedictis restat considerare, utrum sit una politia tantum vel plures; et si sunt plures, quot et quae sint, et quomodo adinvicem differant.</p>
<p><milestone id="n. 2" unit="section"/><A NAME="79452"/><emph>n. 2</emph></p><p>Deinde cum dicit est autem politia etc., ostendit quid sit politia.
	Et dicit quod politia nihil est aliud quam ordinatio civitatis quantum ad omnes principatus qui sunt in civitate, sed praecipue quantum ad maximum principatum, qui dominatur omnibus aliis principatibus.
	Et hoc ideo, quia politeuma civitatis id est positio ordinis in civitate, tota consistit in eo qui dominatur civitati; et talis impositio ordinis est ipsa politia.
	Unde praecipue politia consistit in ordine summi principatus secundum cuius diversitatem politiae diversificantur: sicut in democratiis dominatur populus, in oligarchiis quidem pauci divites: et ex hoc est diversitas harum politiarum.
	Et eodem modo dicendum est de aliis politiis.</p>
<p><milestone id="n. 3" unit="section"/><A NAME="79453"/><emph>n. 3</emph></p><p>Deinde cum dicit supponendum itaque primo etc., distinguit politias.
	Et primo ostendit quomodo distinguantur rectae politiae ab iniustis.
	Secundo quomodo distinguantur utraeque politiae in seipsis, ibi, determinatis autem his et cetera.
	Circa primum tria facit.
	Primo ostendit ad quid sit civitas ordinata.
	Secundo ostendit quomodo distinguantur principatus adinvicem, ibi at vero et principatus etc.; tertio concludit differentiam rectarum politiarum et iniquarum, ibi, manifestum igitur et cetera.
	Circa primum duo facit.
	Primo dicit de quo est intentio.
	Secundo incipit exequi propositum, ibi, dictum est autem et cetera.
	Dicit ergo primo, quod cum oporteat distinguere politias abinvicem, oportet primo duo praemittere; quorum primum est propter quid civitas sit instituta.
	Secundum est, quod sint differentiae principatuum, qui sunt circa homines et circa omnia quae veniunt in communionem vitae.
	Ex his enim duobus poterit accipi differentia iustae et iniustae politiae.</p>
<p><milestone id="n. 4" unit="section"/><A NAME="79454"/><emph>n. 4</emph></p><p>Deinde cum dicit dictum est autem in primis etc., ostendit quid sit finis civitatis vel politiae.
	Et dicit quod dictum est in primo libro, in quo determinatum est de oeconomia et despotia, quod homo naturaliter est animal civile; et ideo homines appetunt adinvicem convivere et non esse solitarii, etiam si in nullo unus alio indigeret ad hoc quod ducerent vitam politicam: sed tamen magna utilitas est communis in communione vitae socialis.
	Et hoc quantum ad duo.
	Primo quidem quantum ad bene vivere: ad quod unusquisque affert suam partem, sicut videmus in qualibet communitate, quod unus servit communitati de uno officio, alius de alio, et sic omnes communiter bene vivunt. <hi>Hoc igitur</hi>, scilicet bene vivere, maxime est finis civitatis vel politiae et communiter quantum ad omnes et sigillatim quantum ad unumquemque.
	Secundo utilis est vita communis etiam propter ipsum vivere, dum unus in communitate vitae existentium alii subvenit ad sustentationem vitae et contra pericula mortis.
	Et propter hoc homines ad invicem conveniunt et conservant politicam communionem, quia etiam ipsum vivere secundum se consideratum absque aliis quae faciunt ad bene vivendum est quiddam bonum et diligibile, nisi forte homo in vita sua patiatur aliqua valde gravia et crudelia.
	Et hoc patet ex hoc quod homines etiam si multa mala sustineant, tamen perseverant in affectu vivendi quodam modo inviscati id est fortiter coniuncti ad desiderium vitae, ac si ipsa vita habeat in se quoddam solatium et dulcedinem naturalem.</p>
<p><milestone id="n. 5" unit="section"/><A NAME="79455"/><emph>n. 5</emph></p><p>Deinde cum dicit at vero et principatus etc., distinguit species principatus.
	Et primo in oeconomicis.
	Secundo in politicis, ibi, propter quod et politicos et cetera.
	Dicit ergo, quod facile est distinguere modos principatus qui dicuntur, quia saepe etiam facta est mentio in extraneis sermonibus praeter principalem intentionem de ipsis, sicut in octavo Ethicorum, et supra etiam in secundo.
	Est autem in domesticis duplex principatus.
	Unus quidem est domini ad servos, qui vocatur despotia: et quamvis idem sit secundum rei veritatem utile ei qui est naturaliter servus, et ei qui est naturaliter dominus, ut scilicet iste ab illo regatur, tamen dominus principatur servo ad utilitatem domini, non autem ad utilitatem servi, nisi forte per accidens, inquantum scilicet corrupto servo cessat dominium.
	Alius autem est principatus ad liberos, sicut ad filios et uxorem et totam familiam, qui vocatur principatus oeconomicus.
	In quo quidem principatu intenditur utilitas subditorum, vel etiam communis utrorumque.
	Per se quidem et principaliter, utilitas subditorum, sicut videmus in aliis artibus, sicut ars medicinae intendit principaliter utilitatem eorum qui medicantur, et ars exercitativa intendit principaliter utilitatem eorum qui exercitantur: sed per accidens contingit, quod etiam utilitas redundat in ipsos qui habent artem.
	Ille enim qui exercitat pueros etiam ipse simul exercitatur; aliquando etiam est de numero eorum qui exercitantur, sicut gubernator unus est nautarum.
	Sic igitur exercitator puerorum et gubernator navis considerat per se subiectorum utilitatem: sed quia ipse est unus de numero eorum, ideo uterque per accidens participat utilitate communi quam procurat.
	Et similiter pater participat utilitate domus quam procurat.</p>
<p><milestone id="n. 6" unit="section"/><A NAME="79456"/><emph>n. 6</emph></p><p>Deinde cum dicit propter quod et politicos etc., distinguit secundum praemissa principatus politicos.
	Et dicit quod quia principatus qui est supra liberos ordinatur principaliter ad utilitatem subditorum; ideo dignum reputatur quod particulariter principentur cives secundum principatus politicos, quando fuerint instituti secundum aequalitatem et similitudinem civium.
	Tunc enim dignum videtur quod in una parte temporis quidam principentur, in alia vero alii.
	Secus autem esset, si quidam civium multum excederent alios in bonitate: tunc enim dignum esset, ut illi semper principarentur; sicut infra dicetur.
	Sed circa istud dignum variatur aestimatio hominum secundum temporum diversitatem.
	A principio enim ipsi qui principabantur quasi aliis servientes reputabant dignum, sicut et erat, ut ipsi in parte ministrarent aliis intendentes utilitati aliorum, et iterum alio tempore aliquis alius principaretur qui intenderet ad bonum eius, sicut ipse prius intenderat ad bonum aliorum: sed postea homines, propter utilitates quae veniunt ex bonis communibus quae sibi principantes usurpant et quae veniunt etiam ex ipso iure principatus, volunt semper principari, ac si principari esset sanum esse, et non principari, esset infirmum esse.
	Sic enim videntur homines appetere principatum, sicut infirmi appetunt sanitatem.</p>
<p><milestone id="n. 7" unit="section"/><A NAME="79457"/><emph>n. 7</emph></p><p>Deinde cum dicit manifestum igitur etc., concludit ex dictis distinctionem rectarum politiarum ab iniustis.
	Cum enim ita sit quod principatus liberorum sit ordinatus ad utilitatem subditorum, manifestum est quod in quibuscumque politiis principes intendunt communem utilitatem, illae sunt rectae politiae secundum iustitiam absolutam: in quibuscumque vero politiis intenditur sola utilitas principantium, illae sunt vitiatae et corruptiones quaedam rectarum politiarum: non enim in eis est iustum simpliciter, sed iustum secundum quid, ut infra dicetur.
	Principantur enim despotice civitati utentes civibus sicut servis, scilicet ad suam utilitatem: et hoc est contra iustitiam, quia civitas est communitas liberorum; servus enim non est civis, ut supra dictum est.</p>
</div2>
<div2 n="6"><head>Lectio 6</head>
<p><milestone id="n. 1" unit="section"/><A NAME="79458"/><emph>n. 1</emph></p><p>Determinatis autem hiis et cetera.
	Postquam philosophus distinxit politias rectas ab iniustis, hic intendit distinguere utrasque abinvicem.
	Et circa hoc duo facit.
	Primo dicit de quo est intentio.
	Secundo exequitur propositum, ibi, quoniam autem politia et cetera.
	Dicit ergo primo, quod postquam praedicta determinata sunt, consequens est determinare de politiis quot sint numero et quae sint; et hoc ordine, ut primo consideremus de politiis rectis, secundo de iniustis.</p>
<p><milestone id="n. 2" unit="section"/><A NAME="79459"/><emph>n. 2</emph></p><p>Deinde cum dicit quoniam autem politia etc., distinguit politias.
	Et circa hoc tria facit.
	Primo ostendit secundum quid accipienda sit politiarum distinctio.
	Secundo distinguit politias, ibi, vocare autem consuevimus et cetera.
	Tertio obiicit contra praedicta, ibi, oportet autem paulo et cetera.
	Dicit ergo primo, quod (quia) politia nihil est aliud quam politeuma, quod significat ordinem dominantium in civitate.
	Necesse est quod distinguantur politiae secundum diversitatem dominantium.
	Aut enim in civitate dominatur unus, aut pauci, aut multi.
	Et quodlibet horum trium fuerit, potest dupliciter contingere.
	Uno modo quando principantur ad utilitatem communem, et tunc erunt rectae politiae.
	Alio modo quando principantur ad propriam utilitatem eorum qui dominantur, sive sit unus, sive pauci, sive plures; et tunc sunt transgressiones politiarum; quia oportet dicere quod vel subditi non sint cives, vel quod in aliquo communicent utilitate civitatis.</p>
<p><milestone id="n. 3" unit="section"/><A NAME="79460"/><emph>n. 3</emph></p><p>Deinde cum dicit vocare autem consuevimus etc., distinguit utrasque politias per propria nomina.
	Et primo rectas.
	Secundo vitiosas, ibi, transgressiones autem et cetera.
	Dicit ergo primo, quod si sit monarchia, id est principatus unius, vocatur regnum consueto nomine si intendat utilitatem communem.
	Illa vero politia in qua pauci principantur propter bonum commune, plures tamen uno, vocatur aristocratia, id est potestas optimorum vel optima, vel quia optimi principantur, scilicet virtuosi; vel quia ordinatur talis politia ad id quod est optimum civitati et omnium civium.
	Sed quando multitudo principatur intendens ad utilitatem communem, vocatur politia, quod est nomen commune omnibus politiis.
	Et hoc quod ista politia vocetur tali nomine, rationabiliter accidit: de facili enim contingit quod in civitate inveniatur unus vel pauci qui multum excedant alios in virtute: sed valde difficile quod multi inveniantur qui perveniant ad perfectum virtutis; sed maxime hoc contingit circa bellicam virtutem, ut scilicet multi in ea sint perfecti.
	Et ideo in hac politia principantur viri bellatores et illi qui habent arma.</p>
<p><milestone id="n. 4" unit="section"/><A NAME="79461"/><emph>n. 4</emph></p><p>Deinde cum dicit transgressiones autem etc., distinguit corruptiones dictarum politiarum per nomina.
	Et dicit quod dictarum politiarum sunt istae transgressiones: tyrannis quidem regni; oligarchia autem, id est principatus paucorum, aristocratiae transgressio est; democratia autem, id est potestas populi, id est vulgalis multitudinis, est transgressio politiae in qua multi principantur saltem propter virtutem bellicam.
	Ex quo concludit quod tyrannis est monarchia, id est principatus unius intendens utilitatem principantis.
	Oligarchia vero est tendens ad utilitatem divitum.
	Democratia vero ad utilitatem pauperum: nulla vero earum intendit ad utilitatem communem.</p>
<p><milestone id="n. 5" unit="section"/><A NAME="79462"/><emph>n. 5</emph></p><p>Deinde cum dicit oportet autem paulo etc., obiicit contra praedicta.
	Et circa hoc tria facit.
	Primo dicit de quo est intentio: et repetit quae praedicta sunt.
	Secundo movet dubitationem, ibi, prima autem dubitatio est et cetera.
	Tertio ponit solutionem, ibi, videtur igitur ratio et cetera.
	Dicit ergo primo, quod oportet aliquantulum a remotiori discutere quae sit unaquaeque politiarum praedictarum cum habeat quasdam dubitationes.
	Ille qui philosophatur in unaquaque arte, quasi considerans veritatem et non solum respicit ad id quod est utile ad agendum, nihil debet despicere vel praetermittere, sed in singulis declarare veritatem.
	Dictum est autem quod tyrannis est quaedam monarchia despotica id est dominativa politicae communitatis, quia scilicet utitur civibus ut servis.
	Oligarchia vero est quando dominantur politiae illi qui abundant in divitiis.
	Democratia vero est quando dominantur politiae non illi qui possident multitudinem divitiarum, sed magis pauperes.</p>
<p><milestone id="n. 6" unit="section"/><A NAME="79463"/><emph>n. 6</emph></p><p>Deinde cum dicit prima autem dubitatio etc., movet dubitationem.
	Et primo ponit dubitationem, secundo excludit quamdam responsionem, ibi, at vero siquis et cetera.
	Dicit ergo primo, quod prima dubitatio est contra definitionem, scilicet democratiae et oligarchiae.
	Dictum est enim quod democratia est quando dominantur in civitate egeni oligarchia autem quando dominantur divites; ipsum autem nomen oligarchiae designat principatum paucorum, nomen autem democratiae designat principatum populi sive multitudinis.
	Ponatur ergo quod in aliqua civitate sint plures divites quam pauperes, et divites sint domini civitatis: videtur, secundum hoc, quod sit ibi democratia, quae est quando multitudo dominatur; similiter autem si alicubi contingat quod pauperes sint pauciores, sed sint meliores et fortiores et dominentur civitati, sequetur, secundum hoc, quod sit ibi oligarchia quia pauci dominantur.
	Non ergo videtur quod sit bene definitum de politiis cum dictum est quod democratia est dominium pauperum, oligarchia dominium divitum.</p>
<p><milestone id="n. 7" unit="section"/><A NAME="79464"/><emph>n. 7</emph></p><p>Deinde cum dicit at vero si quis connectens etc., excludit quamdam responsionem.
	Posset enim aliquis dicere, quod in definitione oligarchiae est coniungenda paucitas divitiis; et in definitione democratiae est coniungenda multitudo paupertati; ita scilicet quod oligarchia sit in qua pauci divites principantur, democratia autem in qua multi pauperes.
	Sed hoc iterum habet aliam dubitationem: si enim sufficienter divisae sunt politiae, ita scilicet quod nulla sit alia politia praeter praedictas, non erit dare sub qua politia comprehendantur duae praedictae politiae: scilicet quando principantur vel multi divites, vel pauci pauperes.</p>
<p><milestone id="n. 8" unit="section"/><A NAME="79465"/><emph>n. 8</emph></p><p>Deinde cum dicit videtur igitur etc., concludit ex praemissis solutionem dubitationis.
	Et dicit quod ratio praemissae dubitationis videtur manifestare, quod principes esse multos, per accidens se habeat ad democratias: et eos esse paucos per accidens se habeat ad oligarchias, eo quod ubique inveniuntur plures pauperes quam divites; et secundum hoc nomina sunt posita prout in pluribus invenitur.
	Sed quia id quod per accidens est, non est differentia specifica; ideo oligarchiae non distinguuntur a democratiis per se loquendo secundum multitudinem et paucitatem: sed id quo per se differunt sunt paupertas et divitia: alia enim est ratio regiminis quod ordinatur ad opulentiam et eius quod ordinatur ad libertatem quae est finis democratiae.
	Et ideo necesse est quod ubicumque aliqui dominantur propter divitias, sive sint plures, sive pauciores, quod ibi sit oligarchia; et ubicumque dominantur pauperes, ibi sit democratia: sed per accidens est, quod hi sint multi, et illi pauci.
	Pauci enim sunt, qui abundant divitiis, sed omnes participant libertate; et propter haec duo altercantur sibi invicem; dum pauci volunt praeesse propter excessum divitiarum, et multi volunt praevalere paucis, quasi aequivalentes eis propter libertatem.</p>

</div2>
</div1>
<div1 id="post."><head>Postscriptum</head>
<p>Expositio Sancti Thomae librorum Politicorum desinit in libro III lectione VI.
	Eam tamen retulit et usque ad finem pertraxit Petrus de Alvernia.</p>


</div1>
</body></text>
</TEI> 
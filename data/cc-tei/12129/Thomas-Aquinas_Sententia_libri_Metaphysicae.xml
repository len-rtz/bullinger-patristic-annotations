<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
               <title>Sententia libri Metaphysicae</title>
               <author ref="http://viaf.org/viaf/264344179">Thomas Aquinas<date>1225-1274</date></author>
</titleStmt>
               
               <extent></extent>
               <editionStmt>
              <edition>critical edition, apparatus not encoded</edition>
              <editor></editor>
         </editionStmt>
               <publicationStmt>
                  <pubPlace>Romae</pubPlace>
                  <publisher>Textum Taurini</publisher>
                  <date>1950</date>
               </publicationStmt>
<seriesStmt>
             <title>Corpus Thomisticum</title>
            <idno>ThomAqu.SentMet</idno>
            </seriesStmt>
         <notesStmt>
            <note></note>
         </notesStmt>
<sourceDesc>
<p></p>
</sourceDesc>
      </fileDesc>
      <encodingDesc>
         <projectDesc>based on data from Corpus Thomisticum (http://www.corpusthomisticum.org), this file was encoded in TEI xml for the University of Zurich's <hi>Corpus Corporum</hi> project (www.mlat.uzh.ch) by Ph. Roelli in 2013</projectDesc>
          <editorialDecl>
             <normalization>Classical Latin orthography</normalization>
          </editorialDecl>
      </encodingDesc>
 	  <profileDesc>
		<creation>
 		<date></date>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item></item>
		  <item></item>
	  	 </list>
  		</keywords>
  		<keywords scheme='genre'>
  		 <list>
   			<item></item>
  		</list>
  		</keywords>
  		<keywords scheme='period'>
 		 <list>
   			<item></item>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>
<div1 n="0"><head>Prooemium</head>
<A NAME="81566"/>Sicut docet philosophus in politicis suis, quando aliqua plura ordinantur ad unum, oportet unum eorum esse regulans, sive regens, et alia regulata, sive recta.
	Quod quidem patet in unione animae et corporis; nam anima naturaliter imperat, et corpus obedit.
	Similiter etiam inter animae vires: irascibilis enim et concupiscibilis naturali ordine per rationem reguntur.
	Omnes autem scientiae et artes ordinantur in unum, scilicet ad hominis perfectionem, quae est eius beatitudo.
	Unde necesse est, quod una earum sit aliarum omnium rectrix, quae nomen sapientiae recte vindicat.
	Nam sapientis est alios ordinare.
	Quae autem sit haec scientia, et circa qualia, considerari potest, si diligenter respiciatur quomodo est aliquis idoneus ad regendum.
	Sicut enim, ut in libro praedicto philosophus dicit, homines intellectu vigentes, naturaliter aliorum rectores et domini sunt: homines vero qui sunt robusti corpore, intellectu vero deficientes, sunt naturaliter servi: ita scientia debet esse naturaliter aliarum regulatrix, quae maxime intellectualis est.
	Haec autem est, quae circa maxime intelligibilia versatur.
	Maxime autem intelligibilia tripliciter accipere possumus.
	Primo quidem ex ordine intelligendi.
	Nam ex quibus intellectus certitudinem accipit, videntur esse intelligibilia magis.
	Unde, cum certitudo scientiae per intellectum acquiratur ex causis, causarum cognitio maxime intellectualis esse videtur.
	Unde et illa scientia, quae primas causas considerat, videtur esse maxime aliarum regulatrix.
	Secundo ex comparatione intellectus ad sensum.
	Nam, cum sensus sit cognitio particularium, intellectus per hoc ab ipso differre videtur, quod universalia comprehendit.
	Unde et illa scientia maxime est intellectualis, quae circa principia maxime universalia versatur.
	Quae quidem sunt ens, et ea quae consequuntur ens, ut unum et multa, potentia et actus.
	Huiusmodi autem non debent omnino indeterminata remanere, cum sine his completa cognitio de his, quae sunt propria alicui generi vel speciei, haberi non possit.
	Nec iterum in una aliqua particulari scientia tractari debent: quia cum his unumquodque genus entium ad sui cognitionem indigeat, pari ratione in qualibet particulari scientia tractarentur.
	Unde restat quod in una communi scientia huiusmodi tractentur; quae cum maxime intellectualis sit, est aliarum regulatrix.
	Tertio ex ipsa cognitione intellectus.
	Nam cum unaquaeque res ex hoc ipso vim intellectivam habeat, quod est a materia immunis, oportet illa esse maxime intelligibilia, quae sunt maxime a materia separata.
	Intelligibile enim et intellectum oportet proportionata esse, et unius generis, cum intellectus et intelligibile in actu sint unum.
	Ea vero sunt maxime a materia separata, quae non tantum a signata materia abstrahunt, <hi>sicut formae naturales in universali acceptae, de quibus tractat scientia naturalis</hi>, sed omnino a materia sensibili.
	Et non solum secundum rationem, sicut mathematica, sed etiam secundum esse, sicut Deus et intelligentiae.
	Unde scientia, quae de istis rebus considerat, maxime videtur esse intellectualis, et aliarum princeps sive domina.
	Haec autem triplex consideratio, non diversis, sed uni scientiae attribui debet.
	Nam praedictae substantiae separatae sunt universales et primae causae essendi.
	Eiusdem autem scientiae est considerare causas proprias alicuius generis et genus ipsum: sicut naturalis considerat principia corporis naturalis.
	Unde oportet quod ad eamdem scientiam pertineat considerare substantias separatas, et ens commune, quod est genus, cuius sunt praedictae substantiae communes et universales causae.
	Ex quo apparet, quod quamvis ista scientia praedicta tria consideret, non tamen considerat quodlibet eorum ut subiectum, sed ipsum solum ens commune.
	Hoc enim est subiectum in scientia, cuius causas et passiones quaerimus, non autem ipsae causae alicuius generis quaesiti.
	Nam cognitio causarum alicuius generis, est finis ad quem consideratio scientiae pertingit.
	Quamvis autem subiectum huius scientiae sit ens commune, dicitur tamen tota de his quae sunt separata a materia secundum esse et rationem.
	Quia secundum esse et rationem separari dicuntur, non solum illa quae nunquam in materia esse possunt, sicut Deus et intellectuales substantiae, sed etiam illa quae possunt sine materia esse, sicut ens commune.
	Hoc tamen non contingeret, si a materia secundum esse dependerent.
	Secundum igitur tria praedicta, ex quibus perfectio huius scientiae attenditur, sortitur tria nomina.
	Dicitur enim scientia divina sive theologia, inquantum praedictas substantias considerat.
	Metaphysica, inquantum considerat ens et ea quae consequuntur ipsum.
	Haec enim transphysica inveniuntur in via resolutionis, sicut magis communia post minus communia.
	Dicitur autem prima philosophia, inquantum primas rerum causas considerat.
	Sic igitur patet quid sit subiectum huius scientiae, et qualiter se habeat ad alias scientias, et quo nomine nominetur
</div1>
<div1 n="1"><head>Liber 1</head>
<div2 n="1"><head>Lectio 1</head>
<A NAME="81567"/>
<div3><head>n. 1</head>
<p>Huic autem scientiae Aristoteles prooemium praemittit, in quo duo tradit.
	Primo quidem ostendit circa quid haec scientia versetur.
	Secundo qualis sit ista scientia, ibi, quia vero non activa.
	Circa primum duo facit.
	Primo ostendit, quod huius scientiae, quae sapientia dicitur, est considerare causas.
	Secundo quales vel quas causas considerat, ibi, quoniam autem scientiam hanc.
	Circa primum praemittit quaedam ex quibus ad propositum arguit.
	Secundo ex praedictis rationem sumit, ibi, cuius autem gratia nunc.
	Circa primum duo facit.
	Primo ostendit in communi scientiae dignitatem.
	Secundo, ostendit cognitionis ordinem, ibi, animalia quidem igitur et cetera.
	Scientiae autem dignitatem ostendit per hoc quod naturaliter desideratur ab omnibus tamquam finis.
	Unde circa hoc duo facit.
	Primo proponit intentum.
	Secundo probat, ibi, signum autem.
	Proponit igitur primo, quod omnibus hominibus naturaliter desiderium inest ad sciendum.</p>
</div3>

<A NAME="81568"/>
<div3><head>n. 2</head>
<p>Cuius ratio potest esse triplex: primo quidem, quia unaquaeque res naturaliter appetit perfectionem sui.
	Unde et materia dicitur appetere formam, sicut imperfectum appetit suam perfectionem.
	Cum igitur intellectus, a quo homo est id quod est, in se consideratus sit in potentia omnia, nec in actum eorum reducatur nisi per scientiam, quia nihil est eorum quae sunt, ante intelligere, ut dicitur in tertio de anima: sic naturaliter unusquisque desiderat scientiam sicut materia formam.</p>
</div3>

<A NAME="81569"/>
<div3><head>n. 3</head>
<p>Secundo, quia quaelibet res naturalem inclinationem habet ad suam propriam operationem: sicut calidum ad calefaciendum, et grave ut deorsum moveatur.
	Propria autem operatio hominis inquantum homo, est intelligere.
	Per hoc enim ab omnibus aliis differt.
	Unde naturaliter desiderium hominis inclinatur ad intelligendum, et per consequens ad sciendum.</p>
</div3>

<A NAME="81570"/>
<div3><head>n. 4</head>
<p>Tertio, quia unicuique rei desiderabile est, ut suo principio coniungatur; in hoc enim uniuscuiusque perfectio consistit.
	Unde et motus circularis est perfectissimus, ut probatur octavo physicorum, quia finem coniungit principio.
	Substantiis autem separatis, quae sunt principia intellectus humani, et ad quae intellectus humanus se habet ut imperfectum ad perfectum, non coniungitur homo nisi per intellectum: unde et in hoc ultima hominis felicitas consistit.
	Et ideo naturaliter homo desiderat scientiam.
	Nec obstat si aliqui homines scientiae huic studium non impendant; cum frequenter qui finem aliquem desiderant, a prosecutione finis ex aliqua causa retrahantur, vel propter difficultatem perveniendi, vel propter alias occupationes.
	Sic etiam licet omnes homines scientiam desiderent, non tamen omnes scientiae studium impendunt, quia ab aliis detinentur, vel a voluptatibus, vel a necessitatibus vitae praesentis, vel etiam propter pigritiam vitant laborem addiscendi.
	Hoc autem proponit Aristoteles ut ostendat, quod quaerere scientiam non propter aliud utilem, qualis est haec scientia, non est vanum, cum naturale desiderium vanum esse non possit.</p>
</div3>

<A NAME="81571"/>
<div3><head>n. 5</head>
<p>Deinde ostendit quod proposuerat, per signum: quia cum sensus ad duo nobis deserviant; scilicet ad cognitionem rerum, et ad utilitatem vitae; diliguntur a nobis propter seipsos, inquantum cognoscitivi sunt, et etiam propter hoc, quod utilitatem ad vitam conferunt.
	Et hoc patet ex hoc, quod ille sensus maxime ab omnibus diligitur, qui magis cognoscitivus est, qui est visus, quem diligimus non solum ad agendum aliquid, sed etiam si nihil agere deberemus.
	Cuius causa est, quia iste sensus, scilicet visus, inter omnes magis facit nos cognoscere, et plures differentias rerum nobis demonstrat.</p>
</div3>

<A NAME="81572"/>
<div3><head>n. 6</head>
<p>In quo manifestum est quod duas praeeminentias visus in cognoscendo ad alios sensus ponit.
	Unam quidem quia perfectius cognoscit.
	Quod quidem visui accidit, eo quod spiritualior est inter omnes sensus.
	Quanto enim aliqua vis cognoscitiva est immaterialior, tanto est perfectior in cognoscendo.
	Quod autem visus sit immaterialior, patet si consideretur eius immutatio, qua ab obiecto immutatur.
	Nam, cum omnia alia sensibilia immutent organum et medium sensus secundum aliquam materialem immutationem, sicut tactus obiectum calefaciendo et infrigidando, obiectum vero gustus, afficiendo sapore aliquo organum gustus mediante saliva, obiectum autem auditus per motum corporalem, obiectum autem odoratus per fumalem evaporationem, solum obiectum visus non immutat nec organum nec medium nisi spirituali immutatione.
	Non enim pupilla nec aer coloratur, sed solum speciem coloris recipiunt secundum esse spirituale.
	Quia igitur sensus in actu consistit in actuali immutatione sensus ab obiecto, manifestum est illum sensum spiritualiorem esse in sua operatione, qui immaterialius et spiritualius immutatur.
	Et ideo visus certius et perfectius iudicat de sensibilibus inter alios sensus.</p>
</div3>

<A NAME="81573"/>
<div3><head>n. 7</head>
<p>Aliam autem praeeminentiam ponit, quia nobis plura demonstrat.
	Quod quidem accidit ex ratione sui obiecti.
	Tactus enim et gustus, et similiter odoratus et auditus sunt cognoscitivi illorum accidentium, in quibus distinguuntur inferiora corpora a superioribus.
	Visus autem est cognoscitivus illorum accidentium, in quibus communicant inferiora corpora cum superioribus.
	Nam visibile actu est aliquid per lucem, in qua communicant inferiora corpora cum superioribus, ut dicitur secundo de anima; et ideo corpora caelestia solo visu sunt sensibilia.</p>
</div3>

<A NAME="81574"/>
<div3><head>n. 8</head>
<p>Est autem alia ratio, quia visus plures differentias rerum demonstrat; quia sensibilia corpora praecipue per visum et tactum cognoscere videmur, et adhuc magis per visum.
	Cuius ratio ex hoc sumi potest: quod alii tres sensus sunt cognoscitivi eorum quae a corpore sensibili quodammodo effluunt, et non in ipso consistunt: sicut sonus est a corpore sensibili, ut ab eo fluens et non in eo manens: et similiter fumalis evaporatio cum qua et ex qua odor diffunditur.
	Visus autem et tactus percipiunt illa accidentia quae rebus ipsis immanent, sicut color et calidum et frigidum.
	Unde iudicium tactus et visus extenditur ad res ipsas, iudicium autem auditus et odoratus ad ea quae a rebus ipsis procedunt, non ad res ipsas.
	Et inde est quod figura et magnitudo et huiusmodi, quibus ipsa res sensibilis disponitur, magis percipitur visu et tactu, quam aliis sensibus.
	Et adhuc amplius magis visu quam tactu, tum propter hoc quod visus habet maiorem efficaciam ad cognoscendum, ut dictum est, tum propter hoc, quod quantitas et ea quae ad ipsam sequuntur, quae videntur esse sensibilia communia, proximius se habent ad obiectum visus quam ad obiectum tactus.
	Quod ex hoc patet, quod obiectum visus omne corpus habens aliquam quantitatem aliquo modo consequitur, non autem obiectum tactus.</p>
</div3>

<A NAME="81575"/>
<div3><head>n. 9</head>
<p>Deinde cum dicit animalia quidem prosequitur de ordine cognitionis.
	Et primo quantum ad bruta animalia.
	Secundo quantum ad homines, ibi, alia quidem igitur et cetera.
	Circa vero bruta animalia tangit primo quidem id in quo omnia animalia communicant.
	Secundo id in quo animalia differunt, et seinvicem excedunt, ibi, ex sensibus.
	Communicant autem omnia animalia in hoc quod naturaliter sensus habent.
	Nam ex hoc animal est animal, quod habet animam sensitivam, quae natura est animalis, sicut forma unicuique propria est natura eius.
	Quamvis autem omnia animalia sensum habeant naturaliter, non tamen omnia habent omnes sensus, sed solum perfecta.
	Omnia vero habent sensum tactus.
	Ipse enim est quodammodo fundamentum omnium aliorum sensuum.
	Non autem habent omnia sensum visus, quia sensus visus est omnibus aliis perfectior in cognoscendo, sed tactus magis necessarius.
	Est enim cognoscitivus eorum, ex quibus animal constat, scilicet calidi, frigidi, humidi et sicci.
	Unde sicut visus inter omnes est perfectior in cognoscendo, ita tactus est magis necessarius, utpote primus existens in via generationis.
	Ea enim quae sunt perfectiora, secundum hanc viam, sunt posteriora respectu illius individui, quod de imperfecto ad perfectionem movetur.</p>
</div3>

<A NAME="81576"/>
<div3><head>n. 10</head>
<p>Deinde cum dicit ex sensibus ponit diversitatem cognitionis, quae est in brutis: et tangit etiam tres gradus cognitionis in huiusmodi animalibus.
	Quaedam enim sunt, quae licet sensum habeant, non tamen habent memoriam, quae ex sensu fit.
	Memoria enim sequitur phantasiam, quae est motus factus a sensu secundum actum, ut habetur in secundo de anima.
	In quibusdam vero animalibus ex sensu non fit phantasia, et sic in eis non potest esse memoria: et huiusmodi sunt animalia imperfecta, quae sunt immobilia secundum locum, ut conchilia.
	Cum enim animalibus cognitio sensitiva sit provisiva ad vitae necessitatem et ad propriam operationem, animalia illa memoriam habere debent, quae moventur ad distans motu progressivo: nisi enim apud ea remaneret per memoriam intentio praeconcepta, ex qua ad motum inducuntur, motum continuare non possent quousque finem intentum consequerentur.
	Animalibus vero immobilibus sufficit ad proprias operationes, praesentis sensibilis acceptio, cum ad distans non moveantur; et ideo sola imaginatione confusa habent aliquem motum indeterminatum, ut dicitur tertio de anima.</p>
</div3>

<A NAME="81577"/>
<div3><head>n. 11</head>
<p>Ex hoc autem, quod quaedam animalia memoriam habent, et quaedam non habent, sequitur quod quaedam sunt prudentia et quaedam non.
	Cum enim prudentia ex praeteritorum memoria de futuris provideat (unde secundum Tullium in secundo rhetoricae, partes eius ponuntur memoria, intelligentia, et providentia), in illis animalibus prudentia esse non potest, qui memoria carent.
	Illa vero animalia, quae memoriam habent, aliquid prudentiae habere possunt.
	Dicitur autem prudentia aliter in brutis animalibus, et aliter hominibus inesse.
	In hominibus quidem est prudentia secundum quod ex ratione deliberant quid eos oporteat agere; unde dicitur sexto Ethicorum, quod prudentia est recta ratio agibilium.
	Iudicium autem de rebus agendis non ex rationis deliberatione, sed ex quodam naturae instinctu, prudentia in aliis animalibus dicitur.
	Unde prudentia in aliis animalibus est naturalis aestimatio de convenientibus prosequendis, et fugiendis nocivis, sicut agnus sequitur matrem et fugit lupum.</p>
</div3>

<A NAME="81578"/>
<div3><head>n. 12</head>
<p>Inter ea vero, quae memoriam habent, quaedam habent auditum et quaedam non.
	Quaecumque autem auditum non habent, ut apes, vel si quod aliud huiusmodi animal est, licet prudentiam habere possint, non tamen sunt disciplinabilia, ut scilicet per alterius instructionem possint assuescere ad aliquid faciendum vel vitandum: huiusmodi enim instructio praecipue recipitur per auditum: unde dicitur in libro de sensu et sensato, quod auditus est sensus disciplinae.
	Quod autem dicitur apes auditum non habere, non repugnat ei, quod videntur ex quibusdam sonis exterreri.
	Nam sicut sonus vehemens occidit animal, et scindit lignum, ut in tonitruo patet, non propter sonum, sed propter commotionem aeris vehementem in quo est sonus: ita animalia, quae auditu carent, iudicium de sonis non habendo possunt per sonos aereos exterreri.
	Illa vero animalia, quae memoriam et auditum habent, et disciplinabilia et prudentia esse possunt.</p>
</div3>

<A NAME="81579"/>
<div3><head>n. 13</head>
<p>Patet igitur tres esse gradus cognitionis in animalibus.
	Primus est eorum, quae nec auditum nec memoriam habent: unde nec disciplinabilia sunt, nec prudentia.
	Secundus est eorum quae habent memoriam, sed non auditum; unde sunt prudentia, et non disciplinabilia.
	Tertius est eorum, quae utrumque habent, et sunt prudentia et disciplinabilia.
	Quartus autem modus esse non potest, ut scilicet sit aliquod animal, quod habeat auditum, et non habeat memoriam.
	Sensus enim, qui per exterius medium suum sensibile apprehendunt, inter quos est auditus, non sunt nisi in animalibus quae moventur motu progressivo, quibus memoria deesse non potest, ut dictum est.</p>
</div3>

<A NAME="81580"/>
<div3><head>n. 14</head>
<p>Deinde cum dicit alia quidem ostendit gradus cognitionis humanae.
	Et circa hoc duo facit.
	Primo namque ostendit in quo cognitio humana excedit praedictorum cognitionem.
	Secundo ostendit quomodo humana cognitio per diversos gradus distribuatur, ibi, fit autem ex memoria.
	Dicit ergo in prima parte, quod vita animalium regitur imaginatione et memoria: imaginatione quidem, quantum ad animalia imperfecta; memoria vero quantum ad animalia perfecta.
	Licet enim et haec imaginationem habeant, tamen unumquodque regi dicitur ab eo quod est principalius in ipso.
	Vivere autem hic non accipitur secundum quod est esse viventis, sicut accipitur in secundo de anima: cum dicitur, <hi>vivere viventibus est esse</hi>.
	Nam huiusmodi vivere animalis non est ex memoria et imaginatione, sed praecedit utrumque.
	Accipitur autem vivere pro actione vitae, sicut et conversationem hominum vitam dicere solemus.
	In hoc vero, quod cognitionem animalium determinat per comparationem ad regimen vitae, datur intelligi quod cognitio inest ipsis animalibus non propter ipsum cognoscere, sed propter necessitatem actionis.</p>
</div3>

<A NAME="81581"/>
<div3><head>n. 15</head>
<p>Supra memoriam autem in hominibus, ut infra dicetur, proximum est experimentum, quod quaedam animalia non participant nisi parum.
	Experimentum enim est ex collatione plurium singularium in memoria receptorum.
	Huiusmodi autem collatio est homini propria, et pertinet ad vim cogitativam, quae ratio particularis dicitur: quae est collativa intentionum individualium, sicut ratio universalis intentionum universalium.
	Et, quia ex multis sensibus et memoria animalia ad aliquid consuescunt prosequendum vel vitandum, inde est quod aliquid experimenti, licet parum, participare videntur.
	Homines autem supra experimentum, quod pertinet ad rationem particularem, habent rationem universalem, per quam vivunt, sicut per id quod est principale in eis.</p>
</div3>

<A NAME="81582"/>
<div3><head>n. 16</head>
<p>Sicut autem se habet experimentum ad rationem particularem, et consuetudo ad memoriam in animalibus, ita se habet ars ad rationem universalem.
	Ideo sicut perfectum vitae regimen est animalibus per memoriam adiuncta assuefactione ex disciplina, vel quomodolibet aliter, ita perfectum hominis regimen est per rationem arte perfectam.
	Quidam tamen ratione sine arte reguntur; sed hoc est regimen imperfectum.</p>
</div3>

<A NAME="81583"/>
<div3><head>n. 17</head>
<p>Deinde cum dicit fit autem ostendit diversos gradus humanae cognitionis.
	Et circa hoc duo facit.
	Primo comparat experimentum ad artem quidem.
	Secundo comparat artem speculativam ad activam, ibi, primum igitur conveniens et cetera.
	Circa primum duo facit.
	Primo ostendit generationem artis et experimenti.
	Secundo praeeminentiam unius ad alterum, ibi, ad agere quidem igitur et cetera.
	Circa primum duo facit.
	Primo proponit utriusque praedictorum generationem.
	Secundo manifestat per exemplum, ibi, acceptionem quidem enim et cetera.
	Circa primum duo facit.
	Primo ponit generationem experimenti.
	Secundo artis generationem ibi, hominibus autem et cetera.
	Dicit ergo primo, quod ex memoria in hominibus experimentum causatur.
	Modus autem causandi est iste; quia ex multis memoriis unius rei accipit homo experimentum de aliquo, quo experimento potens est ad facile et recte operandum.
	Et ideo quia potentiam recte et faciliter operandi praebet experimentum, videtur fere esse simile arti et scientiae.
	Est enim similitudo eo quod utrobique ex multis una acceptio alicuius rei sumitur.
	Dissimilitudo autem, quia per artem accipiuntur universalia, per experimentum singularia, ut postea dicetur.</p>
</div3>

<A NAME="81584"/>
<div3><head>n. 18</head>
<p>Deinde cum dicit hominibus autem ponit generationem artis: et dicit, quod ex experientia in hominibus fit scientia et ars: et probat per auctoritatem Poli, qui dicit, quod experientia facit artem, sed inexperientia casum.
	Quando enim aliquis inexpertus recte operatur, a casu est.
	Modus autem, quo ars fit ex experimento, est idem cum modo praedicto, quo experimentum fit ex memoria.
	Nam sicut ex multis memoriis fit una experimentalis scientia, ita ex multis experimentis apprehensis fit universalis acceptio de omnibus similibus.
	Unde plus habet hoc ars quam experimentum: quia experimentum tantum circa singularia versatur, ars autem circa universalia.</p>
</div3>

<A NAME="81585"/>
<div3><head>n. 19</head>
<p>Quod consequenter per exempla exponit, cum dicit, acceptionem quidem etc.: quia cum homo accepit in sua cognitione quod haec medicina contulit Socrati et Platoni tali infirmitate laborantibus, et multis aliis singularibus, quidquid sit illud, hoc ad experientiam pertinet: sed, cum aliquis accipit, quod hoc omnibus conferat in tali specie aegritudinis determinata, et secundum talem complexionem, sicut quod contulit febricitantibus et phlegmaticis et cholericis, id iam ad artem pertinet.</p>
</div3>

<A NAME="81586"/>
<div3><head>n. 20</head>
<p>Deinde cum dicit ad agere comparat artem ad experimentum per modum praeeminentiae.
	Et secundum hoc duo facit.
	Primo comparat quantum ad actionem.
	Secundo quantum ad cognitionem, ibi, sed tamen scire et cetera.
	Dicit ergo, quod quantum ad actum pertinet, experientia nihil videtur differre ab arte.
	Cum enim ad actionem venitur, tollitur differentia, quae inter experimentum et artem erat per universale et singulare: quia sicut experimentum circa singularia operatur, ita et ars; unde praedicta differentia erat in cognoscendo tantum.
	Sed quamvis in modo operandi ars et experimentum non differant, quia utraque circa singularia operatur, differunt tamen in efficacia operandi.
	Nam experti magis proficiunt in operando illis qui habent rationem universalem artis sine experimento.</p>
</div3>

<A NAME="81587"/>
<div3><head>n. 21</head>
<p>Cujus causa est, quia actiones sunt circa singularia, et singularium sunt omnes generationes.
	Universalia enim non generantur nec moventur nisi per accidens, inquantum hoc singularibus competit.
	Homo enim generatur hoc homine generato.
	Unde medicus non sanat hominem nisi per accidens; sed per se sanat Platonem aut Socratem, aut aliquem hominem singulariter dictum, cui convenit esse hominem, vel accidit inquantum est curatus.
	Quamvis enim esse hominem per se conveniat Socrati, tamen curato et medicato per accidens convenit: haec est enim per se, Socrates est homo: quia si Socrates definiretur, poneretur homo in eius definitione, ut in quarto dicetur.
	Sed haec est per accidens, curatus vel sanatus est homo.</p>
</div3>

<A NAME="81588"/>
<div3><head>n. 22</head>
<p>Unde cum ars sit universalium, experientia singularium, si aliquis habet rationem artis sine experientia, erit quidem perfectus in hoc quod universale cognoscat; sed quia ignorat singulare cum experimento careat, multotiens in curando peccabit: quia curatio magis pertinet ad singulare quam ad universale, cum ad hoc pertineat per se, ad illud per accidens.</p>
</div3>

<A NAME="81589"/>
<div3><head>n. 23</head>
<p>Deinde cum dicit sed tamen comparat experimentum ad artem quantum ad cognitionem.
	Et circa hoc duo facit.
	Primo ponit praeeminentiam artis ad experimentum.
	Secundo probat, ibi, hoc autem est quia hi quidem et cetera.
	Proponit autem praeeminentiam artis et scientiae quantum ad tria.
	Scilicet quantum ad scire, quod quidem magis arbitramur esse per artem quam per experimentum.
	Item quantum ad obviare, quod in disputationibus accidit.
	Nam habens artem potest disputando obviare his quae contra artem dicuntur, non autem habens experimentum.
	Item quantum ad hoc quod artifices plus accedunt ad finem sapientiae, quam experti, <hi>tamquam magis sit</hi>, idest contingat, <hi>scire sapientiam sequentem omnia</hi>, idest dum sequitur universalia.
	Ex hoc enim artifex sapientior iudicatur, quam expertus quia universalia considerat.
	Vel aliter. <hi>Tamquam magis sit scire secundum sapientiam omnia sequentem</hi>, idest universalia.
	Alia litera, <hi>tamquam magis secundum scire sapientia omnia sequente</hi>: quasi dicat: <hi>tamquam sapientia sequente omnia</hi> idest consequente ad unumquodque, <hi>magis sit secundum scire</hi>, quam secundum operari: ut scilicet dicantur sapientes magis qui magis sciunt, non qui magis sunt operativi.
	Unde alia litera hunc sensum habet planiorem, qui sic dicit: <hi>tamquam secundum illud quod est scire magis, omnes sequuntur sapientiam</hi>.</p>
</div3>

<A NAME="81590"/>
<div3><head>n. 24</head>
<p>Consequenter cum dicit hoc autem probat praedictam praeeminentiam tripliciter.
	Prima probatio talis est.
	Illi, qui sciunt causam et propter quid, scientiores sunt et sapientiores illis qui ignorant causam, sed solum sciunt quia.
	Experti autem sciunt quia, sed nesciunt propter quid.
	Artifices vero sciunt causam, et propter quid, et non solum quia: ergo sapientiores et scientiores sunt artifices expertis.</p>
</div3>

<A NAME="81591"/>
<div3><head>n. 25</head>
<p>Primo primam probat cum dicit, unde et architectores et cetera.
	Probatio talis est.
	Illi qui sciunt causam et propter quid comparantur ad scientes tantum quia, sicut architectonicae artes ad artes artificum manu operantium.
	Sed architectonicae artes sunt nobiliores: ergo et illi qui sciunt causas et propter quid, sunt scientiores et sapientiores scientibus tantum quia.</p>
</div3>

<A NAME="81592"/>
<div3><head>n. 26</head>
<p>Huius probationis prima ex hoc apparet, quia architectores sciunt causas factorum.
	Ad cuius intellectum sciendum est, quod architector dicitur quasi principalis artifex: ab archos quod est princeps, et techne quod est ars.
	Dicitur autem ars principalior illa, quae principaliorem operationem habet.
	Operationes autem artificum hoc modo distinguuntur: quia quaedam sunt ad disponendum materiam artificii, sicut carpentarii secando ligna et complanando disponunt materiam ad formam navis.
	Alia est operatio ad inductionem formae; sicut cum aliquis ex lignis dispositis et praeparatis navem compaginat.
	Alia est operatio in usum rei iam constitutae; et ista est principalissima.
	Prima autem est infima, quia prima ordinatur ad secundam, et secunda ad tertiam.
	Unde navisfactor est architector respectu eius qui praeparat ligna.
	Gubernator autem, qui utitur navi iam facta, est architector respectu navis factoris.</p>
</div3>

<A NAME="81593"/>
<div3><head>n. 27</head>
<p>Et, quia materia est propter formam, et talis debet esse materia quae formae competat, ideo navisfactor scit causam, quare ligna debeant esse sic disposita; quod nesciunt illi qui praeparant ligna.
	Similiter, cum tota navis sit propter usum ipsius, ille qui navi utitur, scit quare talis forma debeat esse; ad hoc enim debet talis esse, ut tali usui conveniens sit.
	Et sic patet, quod ex forma artificii sumitur causa operationum, quae sunt circa dispositionem materiae.
	Et ex usu sumitur causa operationum, quae sunt circa formam artificiati.</p>
</div3>

<A NAME="81594"/>
<div3><head>n. 28</head>
<p>Et sic manifestum est, quod architectores factorum causas sciunt.
	Illos vero, scilicet manu artifices, iudicamus vel denominamus, sicut quaedam inanimatorum.
	Et hoc non ideo quia faciunt operationes artificiales, sed quia quae faciunt, incognita faciunt.
	Sciunt enim quia, sed causas non cognoscunt; sicut etiam ignis exurit absque aliqua cognitione.
	Est igitur quantum ad hoc similitudo inter inanimata et manu artifices, quod sicut absque causae cognitione inanimata operantur ut ordinata ab aliquo superiori intellectu in proprium finem, ita et manu artifices.
	Sed in hoc est differentia: quia inanimata faciunt unumquodque suorum operum per naturam, sed manu artifices per consuetudinem: quae licet vim naturae habeat inquantum ad unum inclinat determinate, tamen a natura differt in hoc, quod est circa ea quae sunt ad utrumlibet secundum humanam cognitionem.
	Naturalia enim non consuescimus, sicut dicitur in secundo Ethicorum.
	Nec etiam cognitione carentium est consuescere.
	Haec autem quae dicta sunt, sic sunt consideranda tamquam ex eis appareat, quod aliqui non sunt sapientiores secundum quod est <hi>practicos</hi>, id est operatores esse, quod convenit expertis; sed secundum quod aliqui habent rationem de agendis, et cognoscunt causas agendorum, ex quibus rationes sumuntur: quod convenit architectoribus.</p>
</div3>

<A NAME="81595"/>
<div3><head>n. 29</head>
<p>Deinde cum dicit et omnino ponit secundam rationem: quae talis est.
	Signum scientis est posse docere: quod ideo est, quia unumquodque tunc est perfectum in actu suo, quando potest facere alterum sibi simile, ut dicitur quarto Meteororum.
	Sicut igitur signum caliditatis est quod possit aliquid calefacere, ita signum scientis est, quod possit docere, quod est scientiam in alio causare.
	Artifices autem docere possunt, quia cum causas cognoscant, ex eis possunt demonstrare: demonstratio autem est syllogismus faciens scire, ut dicitur primo posteriorum.
	Experti autem non possunt docere, quia non possunt ad scientiam perducere cum causam ignorent.
	Et si ea quae experimento cognoscunt aliis tradant, non recipientur per modum scientiae, sed per modum opinionis vel credulitatis.
	Unde patet quod artifices sunt magis sapientes et scientes expertis.</p>
</div3>

<A NAME="81596"/>
<div3><head>n. 30</head>
<p>Deinde cum dicit amplius autem ponit tertiam rationem; quae talis est.
	Cognitiones singularium magis sunt propriae sensibus quam alicui alteri cognitioni, cum omnis cognitio singularium a sensu oriatur.
	Sed tamen, <hi>nec unum</hi>, idest nullum sensum dicimus sapientiam, scilicet propter hoc quod licet aliquis sensus cognoscat quia, tamen, non propter quid cognoscit.
	Tactus enim iudicat quod ignis calidus est, non tamen apprehendit propter quid: ergo experti qui habent singularium cognitionem causam ignorantes, sapientes dici non possunt.</p>
</div3>

<A NAME="81597"/>
<div3><head>n. 31</head>
<p>Deinde cum dicit primum quidem comparat artem activam speculativae.
	Et circa hoc duo facit.
	Primo ostendit, quod ars speculativa magis est sapientia quam activa.
	Secundo respondet cuidam obiectioni, ibi, in moralibus.
	Ostendit autem quod primo dictum est, tali ratione.
	In quibuscumque scientiis vel artibus invenitur id propter quod homines scientes prae aliis hominibus in admiratione vel honore habentur, illae scientiae sunt magis honorabiles, et magis dignae nomine sapientiae.
	Quilibet autem inventor artis habetur in admiratione, propter hoc quod habet sensum et iudicium et discretionem causae ultra aliorum hominum sensum, et non propter utilitatem illorum quae invenit: sed magis admiramur, <hi>sicut sapientem</hi> et <hi>ab aliis distinguentem</hi>.
	Sapientem quidem, quantum ad subtilem inquisitionem causarum rei inventae: distinguentem vero, quantum ad investigationem differentiarum unius rei ad aliam.
	Vel aliter, <hi>ab aliis distinguentem</hi>, ut passive legatur, quasi in hoc ab aliis distinguatur.
	Unde alia litera habet, <hi>differentem</hi>.
	Ergo scientiae aliquae sunt magis admirabiles et magis dignae nomine sapientiae propter eminentiorem sensum, et non propter utilitatem.</p>
</div3>

<A NAME="81598"/>
<div3><head>n. 32</head>
<p>Cum igitur plures artes sint repertae quantum ad utilitatem, quarum quaedam sunt ad vitae necessitatem, sicut mechanicae; quaedam vero ad introductionem in aliis scientiis, sicut scientiae logicales: illi artifices dicendi sunt sapientiores, quorum scientiae non sunt ad utilitatem inventae, sed propter ipsum scire, cuiusmodi sunt scientiae speculativae.</p>
</div3>

<A NAME="81599"/>
<div3><head>n. 33</head>
<p>Et quod speculativae scientiae non sint inventae ad utilitatem, patet per hoc signum: quia, <hi>iam partis</hi>, id est acquisitis vel repertis omnibus huiusmodi, quae possunt esse ad introductionem in scientiis, vel ad necessitatem vitae, vel ad voluptatem, sicut artes quae sunt ordinatae ad hominum delectationem: speculativae non sunt propter huiusmodi repertae, sed propter seipsas.
	Et quod non sint ad utilitatem inventae, patet ex loco quo inventae sunt.
	In locis enim illis primo repertae sunt, ubi primo homines studuerunt circa talia.
	Alia litera habet, <hi>et primum his locis ubi vacabant</hi>, id est ab aliis occupationibus quiescentes studio vacabant quasi necessariis abundantes.
	Unde et circa Aegyptum primo inventae sunt artes mathematicae, quae sunt maxime speculativae, a sacerdotibus, qui sunt concessi studio vacare, et de publico expensas habebant, sicut etiam legitur in Genesi.</p>
</div3>

<A NAME="81600"/>
<div3><head>n. 34</head>
<p>Sed quia usus nomine artis fuerat et sapientiae et scientiae quasi indifferenter, ne aliquis putet haec omnia esse nomina synonyma idem penitus significantia hanc opinionem removet, et remittit ad librum Moralium, idest ad sextum Ethicorum, ubi dictum est, in quo differant scientia et ars et sapientia et prudentia et intellectus.
	Et ut breviter dicatur, sapientia et scientia et intellectus sunt circa partem animae speculativam, quam ibi scientificum animae appellat.
	Differunt autem, quia intellectus est habitus principiorum primorum demonstrationis.
	Scientia vero est conclusionis ex causis inferioribus.
	Sapientia vero considerat causas primas.
	Unde ibidem dicitur caput scientiarum.
	Prudentia vero et ars est circa animae partem practicam, quae est ratiocinativa de contingentibus operabilibus a nobis.
	Et differunt: nam prudentia dirigit in actionibus quae non transeunt ad exteriorem materiam, sed sunt perfectiones agentis: unde dicitur ibi quod prudentia est recta ratio agibilium.
	Ars vero dirigit in factionibus, quae in materiam exteriorem transeunt, sicut aedificare et secare: unde dicitur quod ars est recta ratio factibilium.</p>
</div3>

<A NAME="81601"/>
<div3><head>n. 35</head>
<p>Deinde cum dicit cuius autem ostendit ex praehabitis principale propositum; quod scilicet sapientia sit circa causas.
	Unde dicit quod hoc est cuius gratia <hi>nunc sermonem facimus</hi>, idest ratiocinationem praedictam: quia scientia illa quae denominatur sapientia, videtur esse circa primas causas, et circa prima principia.
	Quod quidem patet ex praehabitis.
	Unusquisque enim tanto sapientior est, quanto magis accedit ad causae cognitionem: quod ex praehabitis patet; quia expertus est sapientior eo qui solum habet sensum sine experimento.
	Et artifex est sapientior experto quocumque.
	Et inter artifices architector est sapientior manu artifice.
	Et inter artes etiam et scientias, speculativae sunt magis scientiae quam activae.
	Et haec omnia ex praedictis patent.
	Unde relinquitur quod illa scientia, quae simpliciter est sapientia, est circa causas.
	Et est similis modus arguendi, sicut si diceremus: illud quod est magis calidum, est magis igneum: unde quod simpliciter est ignis, est calidum simpliciter.</p>

</div3></div2>
<div2 n="2"><head>Lectio 2</head>
<A NAME="81602"/>
<div3><head>n. 1</head>
<p>Postquam philosophus ostendit quod sapientia sit quaedam scientia circa causas existens, hic vult ostendere circa quales causas et circa qualia principia sit.
	Ostendit autem quod est circa causas maxime universales et primas; et argumentatur a definitione sapientiae.
	Unde circa hoc tria facit.
	Primo colligit definitionem sapientiae ex his quae homines de homine sapiente et sapientia opinantur.
	Secundo ostendit quod omnia ista conveniunt universali scientiae, quae considerat causas primas et universales, ibi, istorum autem et cetera.
	Tertio concludit propositum, ibi, ex omnibus ergo et cetera.
	Circa primum ponit sex opiniones hominum communes quae de sapientia habentur.
	Primam, ibi, primum itaque et cetera.
	Quae talis est: quod communiter omnes accipimus sapientem maxime scire omnia, sicut eum decet, non quod habeat notitiam de omnibus singularibus.
	Hoc enim est impossibile, cum singularia sint infinita, et infinita intellectu comprehendi non possint.</p>
</div3>

<A NAME="81603"/>
<div3><head>n. 2</head>
<p>Deinde cum dicit postea difficilia secundam ponit: et est ista, quod illum sapientem ponimus esse, qui est potens ex virtute sui intellectus cognoscere difficilia, et illa quae non sunt levia communiter hominibus ad sciendum; quia <hi>commune est omnibus sentire</hi>, idest sensibilia cognoscere.
	Unde hoc est facile, et non est <hi>sophon</hi>, idest aliquid sapientis et ad sapientem pertinens: et sic patet, quod id quod proprie ad sapientem pertinet, non leviter ab omnibus cognoscitur.</p>
</div3>

<A NAME="81604"/>
<div3><head>n. 3</head>
<p>Deinde cum dicit adhuc certiorem tertiam ponit: et est, quod nos dicimus illum sapientem esse qui de his quae scit, habet certitudinem magis quam alii communiter habeant.</p>
</div3>

<A NAME="81605"/>
<div3><head>n. 4</head>
<p>Deinde cum dicit et magis quartam ponit: et est talis.
	Illum dicimus magis sapientem in omni scientia, qui potest assignare causas cuiuslibet quaesiti, et per hoc docere.</p>
</div3>

<A NAME="81606"/>
<div3><head>n. 5</head>
<p>Deinde cum dicit sed et hanc quintam ponit: et est, quod illa de numero scientiarum est sapientia, quae per se est magis eligibilis et voluntaria, idest volita gratia scientiae, et propter ipsum scire, quam illa scientia, quae est causa quorumque aliorum contingentium quae possunt ex scientia generari; cuiusmodi est necessitas vitae, delectatio et huiusmodi alia.</p>
</div3>

<A NAME="81607"/>
<div3><head>n. 6</head>
<p>Deinde cum dicit et hanc sextam ponit: et est talis, quod istam sapientiam, de qua facta est mentio, oportet esse vel dicimus esse <hi>magis antiquiorem</hi>, idest digniorem, <hi>famulante scientia</hi>.
	Quod quidem ex praehabitis intelligi potest.
	Nam in artibus mechanicis famulantes sunt illae, quae exequuntur manu operando praecepta superiorum artificum, quos supra architectores et sapientes nominavit.</p>
</div3>

<A NAME="81608"/>
<div3><head>n. 7</head>
<p>Et quod magis conveniat ratio sapientiae scientiis imperantibus quam famulantibus, probat per duo.
	Primo, quia scientiae famulantes ordinantur a superioribus scientiis.
	Artes enim famulantes ordinantur in finem superioris artis, sicut ars equestris ad finem militaris.
	Sed sapientem secundum omnem opinionem non decet ordinari ab alio, sed ipsum potius alios ordinare.
	Item inferiores architectores persuadentur a superioribus, inquantum credunt superioribus artificibus circa operanda vel fienda.
	Credit enim navisfactor gubernatori docenti qualis debet esse forma navis.
	Sapienti autem non convenit ut ab alio persuadeatur, sed quod ipse aliis persuadeat suam scientiam.</p>
</div3>

<A NAME="81609"/>
<div3><head>n. 8</head>
<p>Istae igitur sunt tales opiniones, quas homines accipiunt de sapientia et sapiente.
	Ex quibus omnibus potest quaedam sapientiae descriptio formari: ut ille sapiens dicatur, qui scit omnia etiam difficilia per certitudinem et causam, ipsum scire propter se quaerens, alios ordinans et persuadens.
	Et sic patet quasi maior syllogismi.
	Nam omnem sapientem oportet talem esse; et e converso, quicumque est talis, sapiens est.</p>
</div3>

<A NAME="81610"/>
<div3><head>n. 9</head>
<p>Deinde cum dicit istorum autem ostendit quod omnia praedicta conveniunt ei qui cognoscit primas causas et universales; et eo ordine prosequitur quo supra posuit.
	Unde primo posuit quod habenti scientiam universalem maxime insit omnia scire; quod erat primum.
	Quod sic patet.
	Quicumque enim scit universalia, aliquo modo scit ea quae sunt subiecta universalibus, quia scit ea in illa: sed his quae sunt maxime universalia sunt omnia subiecta, ergo ille qui scit maxime universalia, scit quodammodo omnia.</p>
</div3>

<A NAME="81611"/>
<div3><head>n. 10</head>
<p>Deinde cum dicit sed fere autem ostendit eidem inesse secundum, tali ratione.
	Illa quae sunt maxime a sensibilibus remota, difficilia sunt hominibus ad cognoscendum; nam sensitiva cognitio est omnibus communis, cum ex ea omnis humana cognitio initium sumat.
	Sed illa quae sunt maxime universalia, sunt sensibilibus remotissima, eo quod sensus singularium sunt: ergo universalia sunt difficillima hominibus ad cognoscendum.
	Et sic patet quod illa scientia est difficillima, quae est maxime de universalibus.</p>
</div3>

<A NAME="81612"/>
<div3><head>n. 11</head>
<p>Sed contra hoc videtur esse quod habetur primo physicorum.
	Ibi enim dicitur quod magis universalia sunt nobis primo nota.
	Illa autem quae sunt primo nota, sunt magis facilia.
	Sed dicendum, quod magis universalia secundum simplicem apprehensionem sunt primo nota, nam primo in intellectu cadit ens, ut Avicenna dicit, et prius in intellectu cadit animal quam homo.
	Sicut enim in esse naturae quod de potentia in actum procedit prius est animal quam homo, ita in generatione scientiae prius in intellectu concipitur animal quam homo.
	Sed quantum ad investigationem naturalium proprietatum et causarum, prius sunt nota minus communia; eo quod per causas particulares, quae sunt unius generis vel speciei, pervenimus in causas universales.
	Ea autem quae sunt universalia in causando, sunt posterius nota quo ad nos, licet sint prius nota secundum naturam, quamvis universalia per praedicationem sint aliquo modo prius quo ad nos nota quam minus universalia, licet non prius nota quam singularia; nam cognitio sensus qui est cognoscitivus singularium, in nobis praecedit cognitionem intellectivam quae est universalium.
	Facienda est etiam vis in hoc quod maxime universalia non dicit simpliciter esse difficillima, sed <hi>fere</hi>.
	Illa enim quae sunt a materia penitus separata secundum esse, sicut substantiae immateriales, sunt magis difficilia nobis ad cognoscendum, quam etiam universalia: et ideo ista scientia, quae sapientia dicitur, quamvis sit prima in dignitate, est tamen ultima in addiscendo.</p>
</div3>

<A NAME="81613"/>
<div3><head>n. 12</head>
<p>Deinde cum dicit scientiarum vero ostendit tertium eidem inesse, tali ratione.
	Quanto aliquae scientiae sunt priores naturaliter, tanto sunt certiores: quod ex hoc patet, quia illae scientiae, quae dicuntur ex additione ad alias, sunt minus certae scientiis quae pauciora in sua consideratione comprehendunt ut arithmetica certior est geometria, nam ea quae sunt in geometria, sunt ex additione ad ea quae sunt in arithmetica.
	Quod patet si consideremus quid utraque scientia considerat ut primum principium scilicet unitatem et punctum.
	Punctus enim addit supra unitatem situm: nam ens indivisibile rationem unitatis constituit: et haec secundum quod habet rationem mensurae, fit principium numeri.
	Punctus autem supra hoc addit situm.
	Sed scientiae particulares sunt posteriores secundum naturam universalibus scientiis, quia subiecta earum addunt ad subiecta scientiarum universalium: sicut patet, quod ens mobile de quo est naturalis philosophia, addit supra ens simpliciter, de quo est metaphysica, et supra ens quantum de quo est mathematica: ergo scientia illa quae est de ente, et maxime universalibus, est certissima.
	Nec illud est contrarium, quia dicitur esse ex paucioribus, cum supra dictum sit, quod sciat omnia.
	Nam universale quidem comprehendit pauciora in actu, sed plura in potentia.
	Et tanto aliqua scientia est certior, quanto ad sui subiecti considerationem pauciora actu consideranda requiruntur.
	Unde scientiae operativae sunt incertissimae, quia oportet quod considerent multas singularium operabilium circumstantias.</p>
</div3>

<A NAME="81614"/>
<div3><head>n. 13</head>
<p>Deinde cum dicit est et doctrinalis ostendit quartum eidem inesse, tali ratione.
	Illa scientia est magis doctrix vel doctrinalis, quae magis considerat causas: illi enim soli docent, qui causas de singulis dicunt; quia scire per causam est, et docere est scientiam in aliquo causare.
	Sed illa scientia quae universalia considerat, causas primas omnium causarum considerat: unde patet quod ipsa est maxime doctrix.</p>
</div3>

<A NAME="81615"/>
<div3><head>n. 14</head>
<p>Deinde cum dicit et noscere ostendit quintum eidem inesse, tali ratione.
	Illarum scientiarum maxime est scire et cognoscere earum causa, idest propter seipsas et non propter alias, quae sunt de maxime scibilibus: sed illae scientiae quae sunt de primis causis, sunt de maxime scibilibus: igitur illae scientiae maxime sui gratia desiderantur.
	Primam sic probat.
	Qui desiderat scire propter scire, magis desiderat scientiam: sed maxima scientia est de maxime scibilibus: ergo illae scientiae sunt magis desideratae propter seipsas quae sunt de magis scibilibus.
	Secundam probat sic.
	Illa, ex quibus et propter quae alia cognoscuntur, sunt magis scibilia his quae per ea cognoscuntur: sed per causas et principia alia cognoscuntur et non e converso, et cetera.</p>
</div3>

<A NAME="81616"/>
<div3><head>n. 15</head>
<p>Deinde cum dicit maxime vero ostendit sextum inesse eidem: et est ratio talis.
	Illa scientia se habet ad alias ut principalis, sive ut architectonica ad servilem sive ad famulantem, quae considerat causam finalem, cuius causa agenda sunt singula; sicut apparet in his, quae supra diximus.
	Nam gubernator, ad quem pertinet usus navis, qui est finis navis, est quasi architector respectu navisfactoris, qui ei famulatur.
	Sed praedicta scientia maxime considerat causam finalem rerum omnium.
	Quod ex hoc patet, quia hoc cuius causa agendo sunt singula, <hi>est bonum uniuscuiusque</hi>, idest particulare bonum.
	Finis autem bonum est in unoquoque genere.
	Id vero, quod est finis omnium, idest ipsi universo, est hoc quod est optimum in tota natura: et hoc pertinet ad considerationem praedictae scientiae: ergo praedicta est principalis, sive architectonica omnium aliarum.</p>
</div3>

<A NAME="81617"/>
<div3><head>n. 16</head>
<p>Deinde cum dicit ex omnibus concludit ex praedictis conclusionem intentam; dicens, quod ex omnibus praedictis apparet, quod in eamdem scientiam cadit nomen sapientiae, quod quaerimus; scilicet in illam scientiam, quae est theorica, idest speculativa primorum principiorum et causarum.
	Hoc autem manifestum est quantum ad sex primas conditiones, quae manifeste pertinent consideranti universales causas.
	Sed, quia sexta conditio tangebat finis considerationem, quae apud antiquos non manifeste ponebatur esse causa, ut infra dicetur; ideo specialiter ostendit, quod haec conditio est eiusdem scientiae, quae scilicet est considerativa primarum causarum; quia videlicet ipse finis, qui est bonum, et cuius causa fiunt alia, est una de numero causarum.
	Unde scientia, quae considerat primas et universales causas, oportet etiam quod consideret universalem finem omnium, quod est optimum in tota natura.</p>

</div3></div2>
<div2 n="3"><head>Lectio 3</head>
<A NAME="81618"/>
<div3><head>n. 1</head>
<p>Ostenso circa quae versatur consideratio huius scientiae, ostendit qualis sit scientia ista.
	Et circa hoc duo facit.
	Primo ostendit dignitatem huius scientiae.
	Secundo ostendit ad quem terminum ista scientia pervenire conetur, ibi, oportet vero aliqualiter et cetera.
	Circa primum facit quatuor.
	Primo ostendit quod non est scientia activa, sed speculativa.
	Secundo, quod ipsa est libera maxime, ibi, sed ut dicimus et cetera.
	Tertio, quod non est humana, ibi, propter quod et iuste.
	Quarto, quod est honorabilissima, ibi, nec ea aliam.
	Primum ostendit dupliciter.
	Primo per rationem.
	Secundo per signum, ibi, testatur autem hoc et cetera.</p>
</div3>

<A NAME="81619"/>
<div3><head>n. 2</head>
<p>Primo ergo ponit talem rationem.
	Nulla scientia in qua quaeritur ipsum scire propter seipsum, est scientia activa, sed speculativa: sed illa scientia, quae sapientia est, vel philosophia dicitur, est propter ipsum scire: ergo est speculativa et non activa.
	Minorem hoc modo manifestat.
	Quicumque quaerit fugere ignorantiam sicut finem, tendit ad ipsum scire propter seipsum: sed illi, qui philosophantur, quaerunt fugere ignorantiam sicut finem: ergo tendunt in ipsum scire propter seipsum.</p>
</div3>

<A NAME="81620"/>
<div3><head>n. 3</head>
<p>Quod autem ignorantiam fugere quaerant, patet ex hoc, quia illi, qui primo philosophati sunt, et qui nunc philosophantur, incipiunt philosophari propter admirationem alicuius causae: aliter tamen a principio, et modo: quia a principio admirabantur dubitabilia pauciora, quae magis erant in promptu, ut eorum causae cognoscerentur: sed postea ex cognitione manifestorum ad inquisitionem occultorum paulatim procedentes incoeperunt dubitare de maioribus et occultioribus, sicut <hi>de passionibus lunae</hi>, videlicet de eclypsi eius, et mutatione figurae eius, quae variari videtur, secundum quod diversimode se habet ad solem.
	Et similiter dubitaverunt de his quae sunt circa solem, ut de eclypsi eius, et motu ipsius, et magnitudine eius.
	Et de his quae sunt circa astra, sicut de quantitate ipsorum, et ordine, et aliis huiusmodi, et de totius universi generatione.
	Quod quidam dicebant esse generatum casu, quidam intellectu, quidam amore.</p>
</div3>

<A NAME="81621"/>
<div3><head>n. 4</head>
<p>Constat autem, quod dubitatio et admiratio ex ignorantia provenit.
	Cum enim aliquos manifestos effectus videamus, quorum causa nos latet, eorum tunc causam admiramur.
	Et ex quo admiratio fuit causa inducens ad philosophiam, patet quod philosophus est aliqualiter <hi>philomythes</hi>, idest amator fabulae, quod proprium est poetarum.
	Unde primi, qui per modum quemdam fabularem de principiis rerum tractaverunt, dicti sunt poetae theologizantes, sicut fuit Perseus, et quidam alii, qui fuerunt septem sapientes.
	Causa autem, quare philosophus comparatur poetae, est ista, quia uterque circa miranda versatur.
	Nam fabulae, circa quas versantur poetae, ex quibusdam mirabilibus constituuntur.
	Ipsi etiam philosophi ex admiratione moti sunt ad philosophandum.
	Et quia admiratio ex ignorantia provenit, patet quod ad hoc moti sunt ad philosophandum ut ignorantiam effugarent.
	Et sic deinde patet, quod scientiam, <hi>persecuti sunt</hi>, idest studiose quaesierunt, solum ad cognoscendum, et non causa alicuius <hi>usus</hi> idest utilitatis.</p>
</div3>

<A NAME="81622"/>
<div3><head>n. 5</head>
<p>Notandum est autem, quod cum prius nomine sapientiae uteretur, nunc ad nomen philosophiae se transfert.
	Nam pro eodem accipiuntur.
	Cum enim antiqui studio sapientiae insistentes sophistae, idest sapientes vocarentur, Pythagoras interrogatus quid se esse profiteretur, noluit se sapientem nominare, sicut sui antecessores, quia hoc praesumptuosum videbatur esse; sed vocavit se philosophum, idest amatorem sapientiae.
	Et exinde nomen sapientis immutatum est in nomen philosophi, et nomen sapientiae in nomen philosophiae.
	Quod etiam nomen ad propositum aliquid facit.
	Nam ille videtur sapientiae amator, qui sapientiam non propter aliud, sed propter seipsam quaerit.
	Qui enim aliquid propter alterum quaerit, magis hoc amat propter quod quaerit, quam quod quaerit.</p>
</div3>

<A NAME="81623"/>
<div3><head>n. 6</head>
<p>Deinde cum dicit testatur autem probat idem per signum; dicens, quod hoc quod dictum est, scilicet quod sapientia vel philosophia non sit propter aliquam utilitatem quaesita, sed propter ipsam scientiam, testatur <hi>accidens</hi>, idest eventus, qui circa inquisitores philosophiae provenit.
	Nam cum eis cuncta fere existerent, quae sunt ad necessitatem vitae, et quae sunt <hi>ad pigritiam</hi>, idest ad voluptatem, quae in quadam vitae quiete consistit, et quae sunt etiam ad eruditionem necessaria, sicut scientiae logicales, quae non propter se quaeruntur, sed ut introductoriae ad alias artes, tunc primo incoepit quaeri talis prudentia, idest sapientia.
	Ex quo patet, quod non quaeritur propter aliquam necessitatem aliam a se, sed propter seipsam: nullus enim quaerit hoc quod habetur.
	Unde, quia omnibus aliis habitis ipsa quaesita est, patet quod non propter aliquid aliud ipsa quaesita est, sed propter seipsam.</p>
</div3>

<A NAME="81624"/>
<div3><head>n. 7</head>
<p>Deinde cum dicit sed ut dicimus hic probat secundum, scilicet quod ipsa sit libera; et utitur tali ratione.
	Ille homo proprie dicitur liber, qui non est alterius causa, sed est causa suiipsius.
	Servi enim dominorum sunt, et propter dominos operantur, et eis acquirunt quicquid acquirunt.
	Liberi autem homines sunt suiipsorum, utpote sibi acquirentes et operantes.
	Sola autem haec scientia est propter seipsam: ergo ipsa sola est libera inter scientias.</p>
</div3>

<A NAME="81625"/>
<div3><head>n. 8</head>
<p>Et notandum, quod hoc potest dupliciter intelligi.
	Uno modo quod hoc quod dicitur <hi>haec sola</hi> demonstret in genere omnem scientiam speculativam.
	Et tunc verum est quod solum hoc genus scientiarum propter seipsum quaeritur.
	Unde et illae solae artes liberales dicuntur, quae ad sciendum ordinantur: illae vero quae ordinantur ad aliquam utilitatem per actionem habendam, dicuntur mechanicae sive serviles.
	Alio modo, ut demonstret specialiter istam philosophiam, sive sapientiam, quae est circa altissimas causas; quia inter causas altissimas etiam est finalis causa, ut supra dictum est.
	Unde oportet, quod haec scientia consideret ultimum et universalem finem omnium.
	Et sic omnes aliae scientiae in eam ordinantur sicut in finem; unde sola ista maxime propter se est.</p>
</div3>

<A NAME="81626"/>
<div3><head>n. 9</head>
<p>Deinde cum dicit propter quod hic probat tertium scilicet quod non sit humana.
	Et circa hoc duo facit.
	Primo ostendit propositum.
	Secundo excludit quorumdam errorem, ibi, quare secundum Simonidem et cetera.
	Ostendit autem propositum suum tali ratione.
	Scientia, quae est maxime libera, non potest esse ut possessio naturae illius, quae multipliciter est ministra vel ancilla: humana autem natura <hi>in multis</hi>, idest quantum ad multa est ministra: ergo praedicta scientia non est humana possessio.
	Dicitur autem humana natura ministra, inquantum multipliciter necessitatibus subditur.
	Ex quo provenit, quod quandoque praetermittit id quod est secundum se quaerendum, propter ea quae sunt necessaria vitae; sicut dicitur in tertio topicorum, quod philosophari melius est quam ditari, licet ditari quandoque sit magis eligendum, puta indigenti necessariis.
	Ex quo patet, quod illa sapientia tantum propter seipsam quaeritur, quae non competit homini ut possessio.
	Illud enim habetur ab homine ut possessio, quod ad nutum habere potest, et quo libere potest uti.
	Ea autem scientia, quae propter se tantum quaeritur, homo non potest libere uti, cum frequenter ab ea impediatur propter vitae necessitatem.
	Nec etiam ad nutum subest homini, cum ad eam perfecte homo pervenire non possit.
	Illud tamen modicum quod ex ea habetur, praeponderat omnibus quae per alias scientias cognoscuntur.</p>
</div3>

<A NAME="81627"/>
<div3><head>n. 10</head>
<p>Deinde cum dicit quare secundum hic excludit errorem cuiusdam Simonidis poetae, qui dicebat, quod soli Deo competit hunc honorem habere, quod velit illam scientiam, quae est propter seipsam quaerenda, et non propter aliud.
	Sed non est dignum viro, quod non quaerat illam scientiam quae est secundum suam conditionem, quae scilicet ordinatur ad necessaria vitae, quibus homo indiget.</p>
</div3>

<A NAME="81628"/>
<div3><head>n. 11</head>
<p>Iste autem error Simonidis proveniebat ex aliquorum poetarum errore, qui dicebant, quod res divina invidet, et ex invidia ea quae ad honorem suum pertinent non vult Deus ab omnibus acceptari.
	Et si in aliis Deus hominibus invidet, multo magis est iustum in hoc, scilicet in scientia propter se quaesita, quae est honorabilissima inter omnia.
	Et secundum eorum opinionem, sequitur, quod omnes imperfecti sunt infortunati.
	Fortunatos enim esse homines dicebant ex providentia deorum, qui eis bona sua communicabant.
	Unde ex invidia deorum sua bona communicare nolentium, sequitur, quod homines extra perfectionem huius scientiae remanentes sint infortunati.</p>
</div3>

<A NAME="81629"/>
<div3><head>n. 12</head>
<p>Sed radix huius opinionis est falsissima; quia non est conveniens, quod aliqua res divina invideat.
	Quod ex hoc patet, quia invidia est tristitia de prosperitate alicuius.
	Quod quidem accidere non potest, nisi quia bonum alterius aestimatur ab invido ut proprii boni diminutio.
	Deo autem non convenit esse tristem, cum non sit alicui malo subiectus.
	Nec etiam per bonum alterius eius bonum diminui potest; quia ex eius bonitate, sicut ex indeficienti fonte, omnia bona effluunt.
	Unde etiam Plato dixit, quod a Deo est omnis relegata invidia.
	Sed poetae non solum in hoc, sed in multis aliis mentiuntur, sicut dicitur in proverbio vulgari.</p>
</div3>

<A NAME="81630"/>
<div3><head>n. 13</head>
<p>Deinde cum dicit nec ea aliam ostendit quartum, scilicet quod haec scientia sit honorabilissima, tali ratione.
	Illa scientia est maxime honorabilis, quae est maxime divina, sicut etiam Deus honorabilior est rebus omnibus: sed ista scientia est maxime divina: ergo est honorabilissima.
	Minor sic probatur.
	Aliqua scientia dicitur esse divina dupliciter; et haec sola scientia utroque modo divina dicitur.
	Uno modo scientia divina dicitur quam Deus habet.
	Alio modo, quia est de rebus divinis.
	Quod autem haec sola habeat utrumque, est manifestum; quia, cum haec scientia sit de primis causis et principiis, oportet quod sit de Deo; quia Deus hoc modo intelligitur ab omnibus, ut de numero causarum existens, et ut quoddam principium rerum.
	Item talem scientiam, quae est de Deo et de primis causis, aut solus Deus habet, aut si non solus, ipse tamen maxime habet.
	Solus quidem habet secundum perfectam comprehensionem.
	Maxime vero habet, inquantum suo modo etiam ab hominibus habetur, licet ab eis non ut possessio habeatur, sed sicut aliquid ab eo mutuatum.</p>
</div3>

<A NAME="81631"/>
<div3><head>n. 14</head>
<p>Ex his autem ulterius concludit, quod omnes aliae scientiae sunt necessariae magis quam ista ad aliquam vitae utilitatem: minus enim sunt propter se quaesitae.
	Sed nulla aliarum dignior ista potest esse.</p>
</div3>

<A NAME="81632"/>
<div3><head>n. 15</head>
<p>Deinde cum dicit oportet vero hic ponit terminum, in quem proficit ista scientia; et dicit quod ordo eius consistit vel terminatur ad contrarium eius quod erat in illis qui prius istam scientiam quaerebant.
	Sicut etiam in generationibus naturalibus et motibus accidit.
	Nam unusquisque motus terminatur ad contrarium eius a quo motus incipit.
	Unde, cum inquisitio sit motus quidam ad scientiam, oportet quod terminetur ad contrarium eius a quo incipit.
	Initiata est autem (ut praedictum est) inquisitio huius scientiae ab admiratione de omnibus: quia primi admirabantur pauciora, posteriores vero occultiora.
	Quae quidem admiratio erat, si res ita se haberet sicut <hi>automata mirabilia</hi>, idest quae videntur mirabiliter a casu accidere.
	Automata enim dicuntur quasi per se accidentia.
	Admirantur enim homines praecipue quando aliqua a casu eveniunt hoc modo, ac si essent praevisa vel ex aliqua causa determinata.
	Casualia enim non a causa sunt determinata, et admiratio est propter ignorantiam causae.
	Et ideo cum homines nondum poterant speculari causas rerum, admirabantur omnia quasi quaedam casualia.
	Sicut admirantur circa conversiones solis, quae sunt duae; scilicet duos tropicos, hyemalem et aestivalem.
	Nam in tropico aestivali incipit sol converti versus meridiem, cum prius versus Septemtrionem tenderet.
	In tropico autem hyemali e converso.
	Et etiam circa hoc quod diameter non est commensurabilis lateri quadrati.
	Cum enim non mensurari videatur esse solius indivisibilis, sicut sola unitas est quae non mensuratur a numero, sed ipsa omnes numeros mensurat, mirum videtur si aliquid quod non est indivisibile non mensuratur; ac per hoc id quod non est minimum non mensuratur.
	Constat autem, quod diametrum quadrati et latus eius non sunt indivisibilia, sive minima.
	Unde mirum videtur si non sunt commensurabilia.</p>
</div3>

<A NAME="81633"/>
<div3><head>n. 16</head>
<p>Cum ergo philosophiae inquisitio ab admiratione incipiat, oportet ad contrarium finire vel proficere; et ad id proficere quod est dignius, ut proverbium vulgare concordat, quo dicitur, quod semper proficere est in melius.
	Quid enim sit illud contrarium et dignius, patet in praedictis mirabilibus; quia quando iam homines discunt causas praedictorum, non mirantur.
	Ut geometer non admiratur si diameter sit incommensurabilis lateri.
	Scit enim causam huius; quia scilicet proportio quadrati diametri ad quadratum lateris non est sicut proportio numeri quadrati ad numerum quadratum, sed sicut proportio duorum ad unum.
	Unde relinquitur, quod proportio lateris ad diametrum non sit sicut proportio numeri ad numerum.
	Et ex hoc patet quod commensurari non possunt.
	Illae enim solae lineae sunt commensurabiles, quarum proportio ad invicem est sicut proportio numeri ad numerum.
	Erit ergo finis huius scientiae in quem proficere debemus, ut causas cognoscentes, non admiremur de earum effectibus.</p>
</div3>

<A NAME="81634"/>
<div3><head>n. 17</head>
<p>Patet igitur ex praedictis quae sit natura huius scientiae, quia est speculativa, libera, non humana, sed divina: et quae est eius intentio, qua oportet habere quaestionem et totam methodum et totam hanc artem.
	Intendit enim circa primas et universales rerum causas, de quibus etiam inquirit et determinat.
	Et propter harum cognitionem ad praedictum terminum pervenit, ut scilicet non admiretur cognitis causis.</p>

</div3>
</div2>
<div2 n="4"><head>Lectio 4</head>
<A NAME="81635"/>
<div3><head>n. 1</head>
<p>Posito prooemio, in quo ostendit intentionem huius scientiae et dignitatem et terminum, incipit prosequi scientiam praefatam: et dividitur in duas partes.
	Primo ostendit quid priores philosophi de causis rerum tradiderunt.
	Secundo veritatem huius scientiae incipit prosequi in secundo libro, ibi, de veritate quidem theoria et cetera.
	Prima autem pars dividitur in duas.
	Primo ponit opiniones philosophorum de causis rerum.
	Secundo improbat eas quantum ad hoc quod male dixerunt ibi, ergo quicumque et cetera.
	Circa primum duo facit.
	Primo resumit enumerationem causarum, quam in secundo physicorum diffusius fuerat prosecutus.
	Secundo prosequitur opinionem philosophorum, ibi, accipiemus tamen et cetera.</p>
</div3>

<A NAME="81636"/>
<div3><head>n. 2</head>
<p>Dicit ergo, quod quia hoc manifestum est, scilicet quod sapientia est causarum speculatrix, debemus incipere a causis rerum scientiam sumendo.
	Quod etiam ex ratione scientiae congruum videtur; quia tunc unumquodque scire dicimus aliquem, quando putamus non ignorare causam.
	Causae autem quadrupliciter dicuntur: quarum una est ipsa causa formalis, quae est ipsa substantia rei, per quam scitur quid est unaquaeque res.
	Constat enim, ut dictum est secundo physicorum, quod non dicimus aliquid esse alicuius naturae priusquam acceperit formam.
	Et quod forma sit causa, patet; quia quaestionem qua dicitur quare est aliquid, reducimus tamquam ad rationem ultimam ad causam formalem, incipiendo a formis proximis et procedendo usque ad ultimam.
	Patet autem, quod quare quaerit de causa et principio.
	Unde patet quod forma est causa.
	Alia vero causa est materialis.
	Tertia vero causa est efficiens, quae est unde principium motus.
	Quarta causa est finalis, quae opponitur causae efficienti secundum oppositionem principii et finis.
	Nam motus incipit a causa efficiente, et terminatur ad causam finalem.
	Et hoc est etiam cuius causa fit aliquid, et quae est bonum uniuscuiusque naturae.</p>
</div3>

<A NAME="81637"/>
<div3><head>n. 3</head>
<p>Sic igitur causam finalem per tria notificat; scilicet quia est terminus motus, et per hoc opponitur principio motus, quod est causa efficiens: et quia est primum in intentione, ratione cuius dicitur cuius causa: et quia est per se appetibile, ratione cuius dicitur bonum.
	Nam bonum est quod omnia appetunt.
	Unde exponens quo modo causa finalis efficienti opponatur, dicit quod est finis generationis et motus, quorum principium est causa efficiens.
	Per quae duo videtur duplicem finem insinuare.
	Nam finis generationis est forma ipsa, quae est pars rei.
	Finis autem motus est aliquid quaesitum extra rem quae movetur.
	De his dicit sufficienter se tractasse in libro physicorum, ne ab eo ad praesens diffusior expositio causarum quaereretur.</p>
</div3>

<A NAME="81638"/>
<div3><head>n. 4</head>
<p>Deinde cum dicit accipiemus tamen hic ponit opinionem philosophorum de causis.
	Et circa hoc duo facit.
	Primo assignat rationem, quare hoc faciendum sit.
	Secundo incipit prosequi suam intentionem, ibi, primum igitur et cetera.
	Dicit ergo, quod quamvis de causis tractatum sit in physicis, tamen nunc accipiendum est opiniones philosophorum, qui prius venerunt ad perscrutandum naturam entium, qui prius philosophati sunt de veritate quam Aristoteles; quia et ipsi causas et principium ponunt.
	Nobis igitur, qui eis supervenimus, considerare eorum opiniones, erit aliquid <hi>prius</hi>, idest aliquod praeambulum, <hi>methodo</hi>, idest in arte, quae nunc a nobis quaeritur.
	Unde et litera Boetii habet, <hi>accedentibus igitur ad opus scientiae prae opere viae quae nunc est aliquid erit</hi>: alia litera habet, <hi>supervenientibus igitur quae nunc est aliquid erit vitae opus via</hi>, et legenda est sic, <hi>nobis igitur supervenientibus ei, quae nunc est via</hi>, idest in praesenti methodo et arte, consideranda erit horum opinio, <hi>quasi aliquod vitae opus</hi>, idest necessarium sicut opera quae sunt ad vitae conservationem, ut intelligatur quasi quadam metaphora uti in loquendo, per vitae opus, quodlibet necessarium accipiens.
	Utilitas autem est illa, quia aut ex praedictis eorum inveniemus aliud genus a causis praenumeratis, aut magis credemus his, quae modo diximus de causis, quod, scilicet sint quatuor.</p>
</div3>

<A NAME="81639"/>
<div3><head>n. 5</head>
<p>Deinde cum dicit primum igitur hic incipit antiquorum philosophorum opiniones prosequi; et circa hoc duo facit.
	Primo recitat aliorum opiniones.
	Secundo reprobat, ibi, ergo quicumque.
	Circa primum duo facit.
	Primo recitat singulorum opinionem de causis.
	Secundo colligit in summa quae dicta sunt, ibi, breviter igitur et cetera.
	Prima pars dividitur in duas.
	Prima ponit opiniones praetermittentium causam formalem.
	Secundo ponit opinionem Platonis, qui primo causam formalem posuit, ibi, post dictas vero philosophias et cetera.
	Circa primum duo facit.
	Primo ponit opinionem illorum, qui posuerunt principia aliquas res manifestas.
	Secundo illorum, qui adinvenerunt extrinseca principia, ibi, Leucippus et cetera.
	Circa primum duo facit.
	Primo tangit opiniones antiquorum de causa materiali.
	Secundo de causa efficiente, ibi, procedentibus autem sic.
	Circa primum duo facit.
	Primo ponit quid senserunt de causa materiali.
	Et primo ponit opiniones ponentium causam materialem in generali.
	Secundo prosequitur eorum opiniones in speciali, ibi, Thales et cetera.
	Circa primum duo facit.
	Primo ponit quid senserunt de causa materiali.
	Secundo quid senserunt de rerum generatione, quod ex primo sequebatur, ibi, et propter hoc nec generari et cetera.</p>
</div3>

<A NAME="81640"/>
<div3><head>n. 6</head>
<p>Dicit ergo primo, quod plurimi eorum qui primo philosophati sunt de rerum naturis, posuerunt principia omnium esse sola illa, quae reducuntur ad speciem causae materialis.
	Et ad hoc dicendum accipiebant quatuor conditiones materiae, quae ad rationem principii pertinere videntur.
	Nam id ex quo res est, principium rei esse videtur: huiusmodi autem est materia; nam ex materia dicimus materiatum esse, ut ex ferro cultellum.
	Item illud ex quo fit aliquid, cum sit et principium generationis rei, videtur esse causa rei, quia res per generationem procedit in esse.
	Ex materia autem primo res fit, quia materia rerum factioni praeexistit.
	Et ex ipsa etiam non per accidens aliquid fit.
	Nam ex contrario vel privatione aliquid per accidens dicitur fieri, sicut dicimus quod ex nigro sit album.
	Tertio illud videtur esse rerum principium, in quod finaliter omnia per corruptionem resolvuntur.
	Nam sicut principia sunt prima in generatione, ita sunt ultima in resolutione.
	Et hoc etiam materiae manifeste contingit.
	Quarto, cum principia oportet manere, id videtur esse principium, quod in generatione et corruptione manet.
	Materia autem, quam dicebant esse substantiam rei, manet in omni transmutatione; sed passiones mutantur, ut forma, et omnia quae adveniunt supra substantiam materiae.
	Et ex his omnibus concludebant, quod materia est elementum et principium omnium eorum quae sunt.</p>
</div3>

<A NAME="81641"/>
<div3><head>n. 7</head>
<p>Deinde cum dicit et propter hic ponit secundarium quod ponebant quasi ex praecedentibus sequens, scilicet nihil simpliciter generari vel corrumpi in entibus.
	Nam quando fit aliqua mutatio circa passiones substantia manente, non dicimus aliquid esse generatum vel corruptum simpliciter, sed solum secundum quid: sicut cum Socrates fit bonus aut musicus, non dicitur fieri simpliciter, sed fieri hoc.
	Et similiter quando deponit huiusmodi habitum, non dicitur corrumpi simpliciter sed secundum quid.
	Materia autem quae est rerum substantia secundum eos, semper manet.
	Omnis autem mutatio fit circa aliqua quae adveniunt ei, ut passiones.
	Et ex hoc concludebant quod nihil generatur vel corrumpitur simpliciter, sed solum secundum quid.</p>
</div3>

<A NAME="81642"/>
<div3><head>n. 8</head>
<p>Quamvis autem sic convenirent in ponendo causam materialem, tamen differebant in eius positione quantum ad duo: scilicet quantum ad pluralitatem: quia quidam ponebant unam, quidam plures: et quantum ad speciem, quia quidam ponebant ignem, quidam aquam et cetera.
	Similiter ponentium plura, quidam haec, quidam illa principia materialia rebus attribuebant.</p>
</div3>

<A NAME="81643"/>
<div3><head>n. 9</head>
<p>Deinde cum dicit Thales quidem.
	Hic incipit recitare opiniones singulorum, de causa materiali.
	Et primo ponit opinionem ponentium unam causam materialem.
	Secundo ponentium plures, ibi, Empedocles vero.
	Circa primum tria facit.
	Quia primo ponit opinionem ponentium aquam esse principium omnium.
	Secundo ponentium aerem, ibi, Anaximenes et cetera.
	Tertio ponentium ignem, ibi, Hyppasus et cetera.
	Circa primum duo facit.
	Primo ponit opinionem Thaletis, qui dicebat aquam esse rerum principium.
	Secundo ponit opinionis probationem, ibi, forsan enim et cetera.
	Dicit ergo, quod Thales princeps <hi>talis philosophiae</hi>, idest speculativae, dixit aquam esse primum rerum principium.
	Dicitur autem Thales speculativae philosophiae princeps fuisse, quia inter septem sapientes, qui post theologos poetae fuerunt, ipse solus ad considerandum rerum causas se transtulit, aliis sapientibus circa moralia occupatis.
	Nomina septem sapientum sunt ista.
	Primus Thales Milesius tempore Romuli, et apud Hebraeos tempore Achaz regis Israel.
	Secundus fuit Pittacus Mitylenaeus, apud Hebraeos regnante Sedechia, et apud Romanos Tarquinio prisco.
	Alii quinque fuerunt Solon Atheniensis, Chilon Lacedaemonius, Periander Corinthius, Cleobulus Lydius, Bias Priennensis, qui fuerunt omnes tempore Babylonicae captivitatis.
	Quia igitur inter hos solus Thales rerum naturas scrutatus est, suasque disputationes literis mandans emicuit, ideo hic princeps huius scientiae dicitur.</p>
</div3>

<A NAME="81644"/>
<div3><head>n. 10</head>
<p>Nec debet inconveniens videri, si opiniones hic tangit eorum, qui solum de scientia naturali tractaverunt; quia secundum antiquos qui nullam substantiam cognoverunt nisi corpoream et mobilem, oportebat quod prima philosophia esset scientia naturalis, ut in quarto dicetur.
	Ex hac autem positione ulterius procedebat ad hoc, quod terra esset super aquam fundata, sicut principiatum supra suum principium.</p>
</div3>

<A NAME="81645"/>
<div3><head>n. 11</head>
<p>Deinde cum dicit forsan enim hic ponit rationes quibus Thales potuit induci ad praedictam positionem.
	Et primo ostendit quomodo ad hoc inducebatur ratione.
	Secundo quomodo inducebatur primorum auctoritate, ibi, sunt et aliqui antiquiores et cetera.
	Inducebatur autem duplici ratione.
	Una quae sumitur ex consideratione causae ipsius rei.
	Alia quae sumitur ex consideratione generationis rerum, ibi, et quia cunctorum et cetera.
	Haec ergo media sunt ordinata.
	Nam ex primo sequitur secundum.
	Quod enim est aliis principium essendi, est etiam primum principium ex quo res generantur.
	Tertium sequitur ex secundo.
	Nam unumquodque per corruptionem resolvitur in id ex quo generatum est.
	Quartum autem sequitur ex secundo et tertio.
	Nam quod praecedit generationem rerum, et remanet post corruptionem, oportet esse semper manens.</p>
</div3>

<A NAME="81646"/>
<div3><head>n. 12</head>
<p>Primo modo utebatur tribus signis ad ostendendum aquam esse principium essendi rebus: quorum primum est, quia nutrimentum viventium oportet esse humidum.
	Ex eodem autem viventia nutriuntur et sunt; et sic humor videtur esse principium essendi.
	Secundum signum est, quia esse cuiuslibet rei corporeae, et maxime viventis, per proprium et naturalem calorem conservatur: calor autem ex humore fieri videtur, cum ipse humor sit quasi caloris materia: unde ex hoc videtur quod humor sit rebus principium essendi.
	Tertium signum est, quia vita animalis in humido consistit.
	Unde propter desiccationem naturalis humidi, animal moritur, et per eius conservationem, animal sustentatur.
	Vivere autem viventibus est esse.
	Unde ex hoc etiam patet quod humor sit rebus principium essendi.
	Et haec etiam tria signa seinvicem consequuntur.
	Ideo enim animal humido nutritur, quia calor naturalis humido sustentatur; et ex his duobus sequitur, quod vivere animalis sit semper per humidum.
	Id autem ex quo aliquid fit, idest ex quo aliquid esse consequitur, est principium omnibus quae ex illo esse habent.
	Et propter hoc accepit hanc opinionem quod humor esset omnibus principium.</p>
</div3>

<A NAME="81647"/>
<div3><head>n. 13</head>
<p>Similiter etiam accepit signum ex rerum generatione, quia generationes viventium, quae sunt nobilissima in entibus, fiunt ex seminibus.
	Semina autem sive spermata omnium viventium habent humidam naturam.
	Unde ex hoc etiam apparet, quod humor est generationis rerum principium.
	Si autem omnibus praedictis coniungatur quod aqua est humiditatis principium, sequitur quod aqua sit primum rerum principium.</p>
</div3>

<A NAME="81648"/>
<div3><head>n. 14</head>
<p>Deinde cum dicit sunt autem hic ostendit quomodo Thales inducebatur ad praedictam positionem per auctoritates antiquorum.
	Et dicit quod aliqui fuerunt antiquiores Thalete et multum ante generationem hominum qui erant tempore Aristotelis, qui fuerunt primo theologizantes, qui visi sunt hanc opinionem de natura habuisse, scilicet quod aqua est principium omnium.</p>
</div3>

<A NAME="81649"/>
<div3><head>n. 15</head>
<p>Ad cuius evidentiam sciendum est, quod apud Graecos primi famosi in scientia fuerunt quidam poetae theologi, sic dicti, quia de divinis carmina faciebant.
	Fuerunt autem tres, Orpheus, Museus et Linus, quorum Orpheus famosior fuit.
	Fuerunt autem tempore, quo iudices erant in populo Iudaeorum.
	Unde patet, quod diu fuerunt ante Thaletem, et multo magis ante Aristotelem qui fuit tempore Alexandri.
	Isti autem poetae quibusdam aenigmatibus fabularum aliquid de rerum natura tractaverunt.
	Dixerunt enim quod Oceanus, ubi est maxima aquarum aggregatio, et Thetis, quae dicitur dea aquarum, sunt parentes generationis: ex hoc sub fabulari similitudine dantes intelligere aquam esse generationis principium.</p>
</div3>

<A NAME="81650"/>
<div3><head>n. 16</head>
<p>Hanc sententiam alia fabulosa narratione velaverunt, dicentes, quod sacramentum vel iuramentum deorum erat per aquam quamdam, quam poetae dicunt Stygem, et dicunt eam esse paludem infernalem.
	Ex hoc autem quod deos dicebant iurare per aquam, dederunt intelligere, quod aqua erat nobilior ipsis deis, quia sacramentum vel iuramentum fit id quod est honorabilius.
	Hos autem quod est prius, est honorabilius.
	Perfectum enim praecedit imperfectum natura et tempore simpliciter, licet in uno aliquo imperfectio perfectionem praecedat tempore.
	Unde per hoc patet quod aquam existimabant priorem esse ipsis diis, quos intelligebant esse corpora caelestia.
	Et quia isti antiquissimi aquam dixerunt esse rerum principium, si aliqua opinio fuit prior ista de naturalibus, non est nobis manifesta.
	Sic igitur patet quid Thales de prima causa rerum dicitur existimasse.</p>
</div3>

<A NAME="81651"/>
<div3><head>n. 17</head>
<p>Quidam autem philosophus, qui vocatur Hyppon, non fuit dignatus aliquid superaddere his propter suae scientiae vel intelligentiae imperfectionem.
	Unde in libro de anima ponitur inter grossiores, ubi dicitur quod posuit aquam esse animam et principium rerum, sumens argumentum ex rerum seminibus, ut hic dictum est de Thalete.
	Unde patet quod nihil addit supra Thaletis sententiam.
	Vel potest intelligi quod quia imperfecte dixit, non reddidit se dignum, ut eius sententia hic contineretur cum aliis.</p>
</div3>

<A NAME="81652"/>
<div3><head>n. 18</head>
<p>Deinde cum dicit Anaximenes autem hic ponuntur opiniones ponentium aerem esse principium, qui fuerunt Diogenes et Anaximenes ponentes aerem priorem aqua esse naturaliter, et principium omnium simplicium corporum, scilicet quatuor elementorum, et per consequens omnium aliorum.
	Fuit autem Anaximenes tertius a Thalete.
	Fuit autem discipulus Anaximandri, qui fuit discipulus Thaletis.
	Diogenes vero discipulus Anaximenis fuisse dicitur.
	Haec tamen differentia fuit inter opinionem Diogenis et Anaximenis: quia Anaximenes aerem simpliciter posuit principium rerum, Diogenes autem dixit quod aer rerum principium esse non posset, nisi quia compos erat divinae rationis.
	Ex quo provenit opinio quae tangitur primo de anima.
	Ratio autem quare aerem ponebat rerum principium, potuit sumi ex respiratione, per quam vita animalium reservatur; et quia ex immutatione aeris videntur variari generationes et corruptiones rerum.</p>
</div3>

<A NAME="81653"/>
<div3><head>n. 19</head>
<p>Deinde cum dicit Hyppasus autem hic ponit quod duo philosophi Hyppasus et Heraclitus posuerunt ignem esse primum principium ut materiam.
	Et potuerunt moveri ex eius subtilitate, sicut infra dicetur.</p>
</div3>

<A NAME="81654"/>
<div3><head>n. 20</head>
<p>Deinde cum dicit Empedocles vero hic ponit opiniones ponentium plura principia materialia.
	Et primo Empedoclis, qui posuit plura finita.
	Secundo Anaxagorae, qui posuit plura infinita, ibi, Anaxagoras vero et cetera.
	Ponit ergo primo, opinionem Empedoclis quantum ad hoc quod tria praedicta elementa, scilicet aquam, aerem et ignem dicit esse rerum principia, addens eis quartum, scilicet terram.</p>
</div3>

<A NAME="81655"/>
<div3><head>n. 21</head>
<p>Secundo quantum ad hoc, quod ista etiam elementa dixit semper manere et non generari nec corrumpi, sicut illi qui posuerunt unam causam materialem; sed per congregationem horum et divisionem secundum multitudinem et paucitatem dixit ex eis alia generari et corrumpi, inquantum ista quatuor per concretionem in unum et disgregationem ex uno dividuntur.</p>
</div3>

<A NAME="81656"/>
<div3><head>n. 22</head>
<p>Deinde cum dicit Anaxagoras vero hic ponit opinionem Anaxagorae, qui fuit alter discipulus Anaximenis, qui fuit condiscipulus Diogenis: patria quidem Clazomenius, prior aetate quam Empedocles, sed factis sive operibus posterior, vel quia posterius philosophari incoepit, vel quia in numero principiorum minus bene dixit quam Empedocles.
	Dixit enim principia materialia esse infinita, cum sit dignius finita principia et pauciora accipere, quod fecit Empedocles, ut dicitur in primo physicorum.
	Non enim solum dixit principia rerum esse ignem et aquam et alia elementa, sicut Empedocles; sed omnia quae sunt consimilium partium, ut caro, os, medulla et similia, quorum infinitas minimas partes principia rerum posuit, ponens in unoquoque infinitas partes singulorum inesse propter id quod in inferioribus unum ex alio generari posse invenit, cum generationem rerum non diceret esse nisi per separationem a mixto, ut planius explicavit primo physicorum.</p>
</div3>

<A NAME="81657"/>
<div3><head>n. 23</head>
<p>Secundo etiam Anaxagoras convenit cum Empedocle in hoc, scilicet quod generatio et corruptio rerum non est nisi per concretionem et discretionem partium praedictarum infinitarum, et quod aliter nec generari nec corrumpi contingit aliquid.
	Sed huiusmodi rerum principia infinita, ex quibus rerum substantiae efficiuntur, permanere dixit sempiterna.</p>
</div3>

<A NAME="81658"/>
<div3><head>n. 24</head>
<p>Concludit ergo Aristoteles quod ex praedictis philosophorum opinionibus aliquis cognoscet solam causam, quae continetur sub specie causae materialis.</p>

</div3></div2>
<div2 n="5"><head>Lectio 5</head>
<A NAME="81659"/>
<div3><head>n. 1</head>
<p>Postquam posuit opinionem de causa materiali, hic ponit opinionem de causa efficiente: quae est unde principium motus.
	Et dividitur in duas.
	Primo ponit opiniones eorum, qui simpliciter assignaverunt causam motus et generationis.
	Secundo prosequitur opinionem illorum, qui posuerunt causam efficientem, quae est etiam principium boni et mali in rebus, ibi, post hos et cetera.
	Circa primum duo facit.
	Primo ponit rationem cogentem ad ponendum causam moventem.
	Secundo ostendit qualiter ad positionem diversi diversimode se habuerunt, ibi, igitur omnino qui talem et cetera.
	Dicit ergo: quidam philosophi sic processerunt in causa materiali ponenda; sed et ipsa rei evidens natura dedit eis viam ad veritatis cognitionem vel inventionem, et coegit eos quaerere dubitationem quamdam quae inducit in causam efficientem, quae talis est.
	Nulla res vel subiectum transmutat seipsum, sicut lignum non transmutat seipsum ut ex eo lectus fiat: nec aes est sibi causa transmutandi, ut ex eo fiat statua: sed oportet aliquid aliud esse quod est eis mutationis causa, quod est artifex.
	Sed ponentes causam materialem unam vel plures, dicebant ex ea sicut ex subiecto fieri generationem et corruptionem rerum: ergo oportet quod sit aliqua alia causa mutationis; et hoc est quaerere aliud genus principii et causae, quod nominatur, unde principium motus et cetera.</p>
</div3>

<A NAME="81660"/>
<div3><head>n. 2</head>
<p>Deinde cum dicit igitur omnino hic ostendit quod ad praedictam rationem tripliciter philosophi se habuerunt.
	Illi enim, qui istam viam a principio tetigerunt, et dixerunt unam causam materialem, non multum se gravabant in solutione huius quaestionis: erant enim contenti ratione materiae, causam motus penitus negligentes.</p>
</div3>

<A NAME="81661"/>
<div3><head>n. 3</head>
<p>Alii vero dicentes omnia unum esse, quasi per praedictam rationem devicti, non valentes pervenire ad assignandam causam motus, negaverunt totaliter motum.
	Unde dixerunt, quod totum universum est unum ens immobile.
	In quo differebant a primis naturalibus, qui dicebant unam causam esse omnium rerum substantiam, quae tamen movetur per rarefactionem et condensationem, ut sic ex uno plura quodammodo fierent: licet non dicerent quod mutaretur secundum generationem et corruptionem simpliciter: hoc enim quod nihil simpliciter generaretur vel corrumperetur fuit antiqua opinio ab omnibus confessa, ut ex supradictis patet.
	Sed istis posterioribus proprium fuit differentiae quod totum est unum immobile, sicut omni motu carens.
	Hi fuerunt Parmenides et Melissus, ut infra dicetur.
	Ergo patet quod illis, qui dicunt totum unum immobile, non contigerit intelligere eos <hi>talem causam</hi> scilicet causam motus, quia ex quo motum subtrahunt, frustra quaerunt causam motus nisi tantum Parmenides: quia iste etsi poneret unum secundum rationem, ponebat tamen plura secundum sensum, ut infra dicetur.
	Unde inquantum plura ponebat, conveniebat ei ponere plures causas, quarum una esset movens, et alia mota: quia sicut pluralitatem secundum sensum ponebat, ei oportebat quod poneret motum secundum sensum.
	Nam ex uno subiecto non potest intelligi pluralitas constituta, nisi per aliquem modum motus.</p>
</div3>

<A NAME="81662"/>
<div3><head>n. 4</head>
<p>Tertii fuerunt qui plures facientes rerum substantias, consenserunt praedictae rationi ponentes causam motus.
	Ponebant enim calidum vel frigidum causas, vel ignem et terram: quorum igne utebantur ut habente mobilem, idest motivam naturam; aqua vero et terra et aere contrario, vel ut habentibus naturam passivam: et sic ignis erat ut causa efficiens, alia vero ut causa materialis.</p>
</div3>

<A NAME="81663"/>
<div3><head>n. 5</head>
<p>Deinde cum dicit post hos hic ponit opiniones ponentium causam efficientem non solum ut principium motus, sed etiam ut principium boni vel mali in rebus.
	Et circa hoc duo facit.
	Primo narrat eorum opiniones.
	Secundo ostendit in quo in ponendo causas defecerunt, ibi, isti quidem.
	Circa primum duo facit.
	Primo ponit opinionis rationes, ex quibus movebantur ad ponendum aliam causam a praedictis.
	Secundo ostendit quomodo diversimode causam posuerunt, ibi, dicens et aliquis et cetera.
	Dicit ergo primo, quod post praedictos philosophos qui solum unam causam materialem posuerunt, vel plures corporales, quarum una erat activa, alia ut passiva: et post alia prima principia ab eis posita, iterum fuerunt ab ipsa veritate coacti, <hi>ut aiebamus</hi>, idest sicut supra dictum est, ut quaererent principium, <hi>habitum</hi> idest consequenter se habens ad praedicta, scilicet causam boni, quae quidem est causa finalis, licet ab eis non poneretur nisi per accidens, ut infra patebit.
	Ponebatur enim ab eis solum causa boni per modum causae efficientis.
	Et ad hoc cogebantur, quia praemissa principia non sufficiebant ad generandum naturam entium, in qua quidem inveniuntur aliqua bene se habere.
	Quod demonstrat conservatio corporum in propriis locis, extra quae corrumpuntur.
	Et ulterius utilitates, quae proveniunt ex partibus animalium, quae hoc modo dispositae inveniuntur secundum quod congruit ad bonum esse animalis.</p>
</div3>

<A NAME="81664"/>
<div3><head>n. 6</head>
<p>Huiusmodi autem bonae dispositionis vel habitudinis, quam quaedam res iam habent, quaedam vero adipiscuntur per aliquam factionem, non sufficienter ponitur causa vel ignis, vel terra, vel aliquod talium corporum: quia ista corpora determinate agunt ad unum secundum necessitatem propriarum formarum, sicut ignis calefacit et tendit sursum, aqua vero infrigidat et tendit deorsum.
	Praedictae autem utilitates, et bonae dispositiones rerum exigunt habere causam non determinatam ad unum tantum, cum in diversis animalibus diversimode inveniantur partes dispositae, et in unoquoque secundum congruentiam ipsorum naturae.</p>
</div3>

<A NAME="81665"/>
<div3><head>n. 7</head>
<p>Unde non est conveniens, quod ignis vel terra vel aliquod huiusmodi sit causa praedictae bonae habitudinis rerum: nec fuit conveniens, quod ipsi hoc aestimaverint: nec iterum bene se habet dicere, quod sint automata idest per se evenientia et casualia, et quod a fortuna tantum immutetur eorum causalitas: licet aliqui eorum hoc dixerint, ut Empedocles et quicumque posuerunt causam materialem tantum: sicut patet secundo physicorum.
	Quod tamen patet etiam esse falsum, per hoc quod huiusmodi bonae dispositiones inveniuntur vel semper, vel in maiori parte.
	Ea autem quae sunt a casu vel a fortuna, non sunt sicut semper, sed nec sicut frequenter, sed ut raro.
	Et propter hoc necessarium fuit alterum invenire principium bonae dispositionis rerum, praeter quatuor elementa.
	Alia litera habet, <hi>nec ipsi automato et fortunae</hi>; et est idem sensus quod prius.</p>
</div3>

<A NAME="81666"/>
<div3><head>n. 8</head>
<p>Deinde cum dicit dicens et hic ponit in speciali opiniones de praedicto principio.
	Et primo ponit opiniones ponentium unam causam.
	Secundo ponentium duas, ibi, quoniam vero contraria bonis et cetera.
	Circa primum duo facit.
	Primo ponit opiniones ponentium causam primam efficientem intellectum.
	Secundo ponentium amorem, ibi, suspicatus est autem et cetera.
	Dicit ergo quod post praedictam rationem apparuit aliquis dicens intellectum esse in tota natura, sicut est in animalibus, et ipsum esse causam mundi et ordinis totius, idest universi, in quo ordine consistit bonum totius, et uniuscuiusque.
	Et hic purificavit priores philosophos, ad puram veritatem eos reducens qui inconvenientia dixerunt, huiusmodi causam non tangentes.
	Hanc autem sententiam manifeste tangit Anaxagoras, licet causam huiusmodi sententiam proferendi dederit ei primo quidam alius philosophus, scilicet Hermotimus Clazomenius.
	Unde patet quod illi qui sunt opinati sic, simul posuerunt idem rebus esse principium, quod bene haberent se, et quod esset unde principium motus est.</p>
</div3>

<A NAME="81667"/>
<div3><head>n. 9</head>
<p>Deinde cum dicit suspicatus est ponit opinionem ponentium amorem esse principium primum; quem tamen non ita expresse vel plane, posuerunt.
	Et ideo dicit, quod suspicio fuit apud aliquos, quod Hesiodus quaesivisset huiusmodi principium bonae habitudinis rerum, vel quicumque alius posuit amorem vel desiderium in rebus.
	Cum enim Parmenides universi generationem monstrare tentaret, dixit, quod amor deorum providit omnibus, ut mundus constitueretur.
	Nec est contra sensum eius, qui posuit unum ens immobile, quod hic dicit; quia hic ponebat plura secundum sensum, licet unum secundum rationem, ut supra dictum est, et infra dicetur.
	Deos autem corpora caelestia appellabat, vel forte aliquas substantias separatas.</p>
</div3>

<A NAME="81668"/>
<div3><head>n. 10</head>
<p>Sed Hesiodus dixit quod primo omnium fuit chaos, et deinde facta est terra latior, ut esset receptaculum aliorum: posuerunt enim receptaculum et locum principium esse, ut dicitur quarto physicorum.
	Et posuit rerum principium amorem, qui condocet omnia immortalia.
	Et hoc ideo, quia communicatio bonitatis ex amore provenire videtur.
	Nam beneficium est signum et effectus amoris.
	Unde, cum ex rebus immortalibus huiusmodi corruptibilia esse habeant, et omnem bonam dispositionem, oportet hoc amori immortalium attribuere.
	Immortalia autem posuit vel ipsa corpora caelestia, vel ipsa principia materialia.
	Sic autem posuit chaos et amorem, quasi necessarium sit in rerum existentiis esse non solum materiam motuum, sed et ipsam causam agentem, quae res moveat et congreget; quod videtur ad amorem pertinere.
	Nam et in nobis amor ad actiones movet, et quia est omnium affectionum principium.
	Nam et timor et tristitia et spes, non nisi ex amore procedunt.
	Quod autem amor congreget, ex hoc patet; quia ipse amor est unio quaedam amantis et amati, dum amans amatum quasi se reputat.
	Iste autem Hesiodus ante philosophorum tempora fuit in numero poetarum.</p>
</div3>

<A NAME="81669"/>
<div3><head>n. 11</head>
<p>Quis autem horum sit <hi>prior</hi>, idest potior in scientia, utrum ille qui dixit amorem esse primum principium, vel qui dixit intellectum, <hi>posterius</hi> poterit iudicari, scilicet ubi agetur de Deo.
	Et hoc iudicium distributionem vocat: quia per hoc unicuique suus gradus attribuitur dignitatis.
	Alia translatio planius habet: <hi>hos quidem igitur quomodo congruat transire, et quis de hoc sit prior, posterius poterit iudicari</hi>.</p>

</div3></div2>
<div2 n="6"><head>Lectio 6</head>
<A NAME="81670"/>
<div3><head>n. 1</head>
<p>Hic ponit opinionem ponentium contrarietatem in huiusmodi, et rationem eos moventem, quae talis erat.
	In rerum natura videbantur aliqua esse contraria bonis, quia in natura non solum invenitur ordinatum et bonum, sed aliquando inordinatum et turpe: non potest autem dici quod mala non habeant causam, sed accidant a casu: quia mala sunt plura melioribus, et prava sunt plura bonis simpliciter: quae autem sunt a casu sine causa determinata non sunt ut in pluribus, sed ut in paucioribus.
	Unde, cum contrariorum sint contrariae causae, oportet non solum causam rerum ponere amorem, ex quo proveniunt ordinationes et bona: sed et odium, ex quo proveniunt inordinationes et turpia vel mala: ut sic singula mala et bona proprias causas habeant.</p>
</div3>

<A NAME="81671"/>
<div3><head>n. 2</head>
<p>Et quod ista fuerit ratio movens Empedoclem patet, si quis assequatur sententiam eius, et accipiat sententiam, quam dicere voluit, et non ad verba, quae imperfecte et quasi balbutiendo dixit.
	Dixit enim quod amoris est congregare, odii disgregare: sed quia ex congregatione est rerum generatio, ex qua rebus est esse et bonum: per segregationem vero est corruptio, quae est via ad non esse et malum, iam patet quod voluit amorem esse causam aggregatorum, idest bonorum, et odium esse causam malorum.
	Et ita si quis dicat, quod Empedocles fuit primus, qui dixit bonum et malum esse principia, forsitan bene dixit.</p>
</div3>

<A NAME="81672"/>
<div3><head>n. 3</head>
<p>Si tamen secundum Empedoclem fuit hoc quod bonum est causa omnium bonorum, et malum omnium malorum.
	Quod enim aliquorum malorum posuit causam malam, scilicet corruptionis, et aliquorum bonorum bonum, scilicet generationis, manifestum est: sed quia non sequebatur quod omnia bona essent per amicitiam, nec omnia mala per odium, cum distinctio partium mundi adinvicem esset per odium, et confusio per amicitiam, ideo non usquequaque posuit bonum causam bonorum, et malum causam malorum.</p>
</div3>

<A NAME="81673"/>
<div3><head>n. 4</head>
<p>Deinde cum dicit isti quidem hic ostendit, quod in ponendo praedictas causas deficiebant.
	Et primo loquitur generaliter de eis.
	Secundo specialiter, ibi, Anaxagoras autem et cetera.
	Dicit ergo primo, quod praedicti philosophi, scilicet Anaxagoras et Empedocles, usque ad hoc pervenerunt, quod posuerunt duas causas illarum quatuor, quae sunt determinatae in physicis, scilicet materiam et causam motus; sed obscure et non manifeste tradiderunt, quia non exprimebant quod illa, quae causas esse ponebant, ad ista causarum genera reducerentur.
	Sed in hoc quod de causis posuerunt duas, convenienter assimilabantur bellatoribus non eruditis, qui ab adversariis circumducti faciunt aliquando bonos ictus, sed non per artem, sed a casu.
	Quod ex hoc patet, quia etsi aliquando accidit eis, non tamen semper aut frequenter.
	Similiter etiam praedicti philosophi non sunt usi dicere quod dicunt, nec usi sunt scientibus, idest sicut scientes.
	Unde alia translatio habet, <hi>sed nec illi scientiam, nec hi assimilati sunt scientibus dicere quod dicunt</hi>.
	Quod ex hoc patet, quia cum praedictas causas posuissent, fere non sunt eis usi, quia in paucis utebantur.
	Unde videtur quod non ex arte, sed quadam inducti necessitate eas casualiter induxerunt.</p>
</div3>

<A NAME="81674"/>
<div3><head>n. 5</head>
<p>Deinde cum dicit Anaxagoras autem hic ostendit in quo specialiter eorum uterque defecerit.
	Et primo de Anaxagora.
	Secundo de Empedocle, ibi, et Empedocles.
	Dicit ergo primo, quod Anaxagoras utitur intellectu ad mundi generationem; in quo videtur artificialiter loqui, non dubitans de causis generationis mundi, ex necessitate attrahit, idest producit ipsum intellectum, non valens reducere mundi generationem in aliquam aliam causam distinguentem res, nisi in aliquod in se distinctum et immixtum, cuiusmodi est intellectus.
	Sed in omnibus aliis assignat causas magis ex omnibus aliis, quam ex intellectu, sicut in specialibus rerum naturis.</p>
</div3>

<A NAME="81675"/>
<div3><head>n. 6</head>
<p>Deinde cum dicit et Empedocles hic ostendit in quo deficiat Empedocles.
	Et circa hoc duo facit.
	Primo ostendit in quo deficit.
	Secundo quid proprium prae aliis dixit, ibi, Empedocles igitur.
	Dicit ergo primo, quod Empedocles in determinando de particularibus rerum naturis, <hi>plus utitur causis</hi> a se positis, scilicet quatuor elementis, et odio et amore, quam Anaxagoras, quia singulorum generationem et corruptionem in praedictas causas reducit, non autem Anaxagoras in intellectum.
	Sed in duobus deficit.
	Primo, quia non sufficienter huiusmodi causas tradit.
	Utitur enim eis quasi dignitatibus per se notis, quae non sunt per se nota, ut dicitur primo physicorum: dum scilicet supponebat quasi per se notum, quod lis determinato tempore dominabatur in elementis, et alio tempore determinato amor.</p>
</div3>

<A NAME="81676"/>
<div3><head>n. 7</head>
<p>Secundo, quia in his quae quaerit, non invenitur illud quod est ab eo confessum, idest suppositum quasi principium, scilicet quod amor congreget et odium disgreget; quia in multis locis oportet quod e contrario amor <hi>secernat</hi>, idest dividat, et odium <hi>concernat</hi>, idest congreget; quia quando ipsum universum in partes suas per odium, <hi>distrahitur</hi>, idest deiicitur, quod est in generatione mundi, tunc omnes partes ignis in unum conveniunt, et similiter singulae partes aliorum elementorum, <hi>concernunt</hi>, idest adinvicem coniunguntur.
	Sic igitur odium, non solum partes ignis dividit a partibus aeris, sed etiam partes ignis coniungit adinvicem.
	E contrario autem, cum elementa in unum conveniunt per amorem, quod accidit in destructione universi, tunc necesse est ut partes ignis adinvicem separentur, et similiter singulorum partes adinvicem secernantur.
	Non enim posset ignis commisceri aeri nisi partes ignis adinvicem separarentur, et similiter partes aeris nisi invicem se elementa praedicta penetrarent, ut sic amor sicut coniungit extranea, ita dividat similia, secundum quod sequitur ex eius positione.</p>
</div3>

<A NAME="81677"/>
<div3><head>n. 8</head>
<p>Deinde cum dicit Empedocles quidem hic ostendit quomodo Empedocles prae aliis philosophis proprium posuit.
	Et dicit quod duo prae aliis posuit.
	Unum est quod causam unde motus divisit in duas contrarias partes.
	Aliud est quod causam materialem dixit esse quatuor elementa: non quod utatur quatuor elementis ut quatuor, sed ut duobus, quia ignem comparat aliis tribus dicens, quod ignis habet naturam activam, et alia passivam.
	Et hoc potest aliquis sumere ex elementis rerum ab ipso traditis, vel <hi>elementis</hi> principiis suae doctrinae quae posuit.
	Alia litera habet ex versibus, quia dicitur metrice suam philosophiam scripsisse.
	Et huic concordat alia translatio quae dicit, <hi>ex rationibus</hi>.
	Hic igitur, <hi>ut dictum est</hi> et sic tot primus posuit principia, quia quatuor, et ea quae dicta sunt.</p>

</div3></div2>
<div2 n="7"><head>Lectio 7</head>
<A NAME="81678"/>
<div3><head>n. 1</head>
<p>Hic incipit ponere positiones eorum, qui posuerunt de principiis positiones extraneas non manifestas.
	Et primo illorum qui posuerunt plura principia rerum.
	Secundo illorum, qui posuerunt tantum unum ens, ibi, sunt autem aliqui et cetera.
	Circa primum duo facit.
	Primo ponit opinionem Leucippi et Democriti, qui posuerunt principia rerum corporea.
	Secundo ponit opinionem Pythagoricorum, qui posuerunt principia rerum incorporea, ibi, in his autem et cetera.
	Circa primum duo facit.
	Primo ponit opinionem Democriti et Leucippi de causa materiali rerum.
	Secundo de causa diversitatis, quomodo scilicet ex materia plures res diversificantur, in quo etiam apparet causa generationis et corruptionis rerum: in quo etiam cum antiquis philosophis conveniebant, ibi, et quemadmodum in unum et cetera.
	Dicit ergo, quod duo philosophi, qui amici dicuntur, quia in omnibus se sequebantur, scilicet Democritus et Leucippus, posuerunt rerum principia plenum et inane, sive vacuum; quorum plenum est ens, et vacuum sive inane non ens.</p>
</div3>

<A NAME="81679"/>
<div3><head>n. 2</head>
<p>Ad huius autem opinionis evidentiam recolendum est hoc quod philosophus dicit in primo de generatione, ubi diffusius eam tradit.
	Cum enim quidam philosophi posuissent omnia esse unum ens continuum, immobile: quia nec motus sine vacuo esse potest, ut videtur, nec etiam rerum distinctio, ut dicebant, cum continuitatis privationem, ex qua oportet intelligere corporum diversitatem, nisi per vacuum non possent comprehendere, vacuum autem nullo modo esse ponerent, supervenit Democritus, qui eorum rationi consentiens, diversitatem autem et motum a rebus auferre non valens, vacuum esse posuit, et omnia corpora ex quibusdam indivisibilibus corporibus esse composita: propter hoc, quia non videbatur sibi quod ratio posset assignari quare ens universum magis in una parte esset divisum quam in alia; ne poneret totum esse continuum, praeelegit ponere ubique totum et totaliter esse divisum; quod esse non posset si remaneret aliquod divisibile indivisum.
	Huiusmodi autem indivisibilia corpora invicem coniungi non possunt, nec esse ut ponebat, nisi vacuo mediante: quia nisi vacuum inter duo eorum interveniret, oporteret ex eis duobus unum esse continuum quod ratione praedicta non ponebat.
	Sic igitur uniuscuiusque corporis magnitudinem constitutam dicebat ex illis indivisibilibus corporibus implentibus indivisibilia spatia, et ex quibusdam spatii vacuis ipsis indivisibilibus corporibus interiacentibus, quae quidem poros esse dicebat.</p>
</div3>

<A NAME="81680"/>
<div3><head>n. 3</head>
<p>Ex quo patet quod cum vacuum sit non ens, et plenum sit ens, non magis ponebat rei constitutionem ens quam non ens: quia nec corpora magis quam vacuum, nec vacuum magis quam corpora; sed ex duobus simul dicebat, ut dictum est corpus constitui.
	Unde praedicta duo ponebat rerum causas sicut materiam.</p>
</div3>

<A NAME="81681"/>
<div3><head>n. 4</head>
<p>Deinde cum dicit et quemadmodum hic ostendit in quo conveniebant praedicti philosophi cum antiquis philosophis, qui ponebant unam tantum materiam.
	Ostendit autem quod conveniebant cum eis in duobus.
	Primo quidem, quia sicut sunt ponentes unam materiam, et ex illa materia una generabant aliam secundum diversas materiae passiones, quae sunt rarum et densum, quae accipiebant ut principia omnium aliarum passionum; ita et isti, scilicet Democritus et Leucippus, dicebant, quod causae differentes erant <hi>aliorum</hi>, scilicet corporum constitutorum ex indivisibilibus, videlicet quod per aliquas differentias illorum indivisibilium corporum et pororum diversa entia constituebantur.</p>
</div3>

<A NAME="81682"/>
<div3><head>n. 5</head>
<p>Eas autem differentias dicebant esse, unam secundum figuram, quae attenditur ex hoc quod aliquid est angulatum, circulare et rectum: aliam secundum ordinem quae est secundum prius et posterius: aliam secundum positionem, quae est secundum ante et retro, dextrum et sinistrum, sursum et deorsum.
	Et sic dicebant quod unum ens differt ab alio <hi>vel rhysmo</hi> idest figura, <hi>vel diathyge</hi> idest ordine, <hi>vel trope</hi> idest positione.</p>
</div3>

<A NAME="81683"/>
<div3><head>n. 6</head>
<p>Et hoc probat per exemplum in literis Graecis, in quibus una litera differt ab alia figura: sicut et in nostris differt una ab altera: a enim differt ab n, figura; an vero et na, differunt secundum ordinem, nam una ante aliam ordinatur.
	Una etiam differt ab altera positione, ut z ab n, sicut et apud nos videmus quod semivocales post liquidas poni non possunt ante quas ponuntur mutae in eadem syllaba.
	Sicut ergo propter triplicem diversitatem in literis ex eisdem literis diversimode se habentibus fit tragoedia et comoedia, ita ex eisdem corporibus indivisibilibus diversimode habentibus fiunt diversae species rerum.</p>
</div3>

<A NAME="81684"/>
<div3><head>n. 7</head>
<p>Aliud vero in quo conveniebant isti philosophi cum antiquis est, quod sicut antiqui neglexerunt ponere causam ex qua motus inest rebus, ita et isti, licet illa indivisibilia corpora dicerent esse per se mobilia.
	Sic ergo patet quod per praedictos philosophos nihil dictum est nisi de duabus causis, scilicet de causa materiali ab omnibus, et de causa movente a quibusdam.</p>
</div3>

<A NAME="81685"/>
<div3><head>n. 8</head>
<p>Deinde cum dicit in his autem hic ponit opiniones Pythagoricorum ponentium numeros esse substantias rerum.
	Et circa hoc duo facit.
	Primo ponit opiniones de rerum substantia.
	Secundo de rerum principiis, ibi, sed cuius gratia advenimus.
	Circa primum ponit duo, ex quibus inducebantur ad ponendum numeros esse rerum substantias.
	Secundum ponit ibi, amplius autem harmoniarum et cetera.
	Dicit ergo quod Pythagorici philosophi fuerunt, <hi>in his</hi>, idest, contemporanei aliquibus dictorum philosophorum, <hi>et ante hos</hi>, quia fuerunt quidam quibusdam priores.
	Sciendum est autem duo fuisse philosophorum genera.
	Nam quidam vocabantur Ionici, qui morabantur in illa terra, quae nunc Graecia dicitur: et isti sumpserunt principium a Thalete, ut supra dictum est.
	Alii philosophi fuerunt Italici, in illa parte Italiae quae quondam magna Graecia dicebatur, quae nunc Apulia et Calabria dicitur: quorum philosophorum princeps fuit Pythagoras natione Samius, sic dictus a quadam Calabriae civitate.
	Et haec duo philosophorum genera simul concurrerunt.
	Et propter hoc dicit quod fuerunt, <hi>in his et ante hos</hi>.</p>
</div3>

<A NAME="81686"/>
<div3><head>n. 9</head>
<p>Isti autem Italici philosophi, qui et Pythagorici dicuntur, primi produxerunt quaedam mathematica, ut ea rerum sensibilium substantias et principia esse dicerent.
	Dicit ergo, <hi>primi</hi>, quia Platonici eos sunt secuti.
	Ex hoc autem moti sunt ut mathematica introducerent, quia erant nutriti in eorum studio.
	Et ideo principia mathematicorum credebant esse principia omnium entium.
	Consuetum est enim apud homines, quod per ea quae noverunt, de rebus iudicare velint.
	Et quia inter mathematica numeri sunt priores, ideo conati sunt speculari similitudines rerum naturalium, et quantum ad esse et quantum ad fieri, magis in numeris quam in sensibilibus elementis, quae sunt terra et aqua et huiusmodi.
	Sicut enim praedicti philosophi passiones rerum sensibilium adaptant passionibus rerum naturalium, per quamdam similitudinem ad proprietates ignis et aquae et huiusmodi corporum: ita mathematici adaptabant proprietates rerum naturalium ad numerorum passiones, quando dicebant quod aliqua passio numerorum est causa iustitiae, et aliqua causa animae et intellectus, et aliqua causa temporis, et sic de aliis.
	Et sic passiones numerorum intelliguntur esse rationes et principia quaedam omnium apparentium in rebus sensibilibus, et quantum ad res voluntarias, quod designatur per iustitiam, et quantum ad formas substantiales rerum naturalium, quod designatur per intellectum et animam: et quantum ad accidentia, quod designatur per tempus.</p>
</div3>

<A NAME="81687"/>
<div3><head>n. 10</head>
<p>Deinde cum dicit amplius autem hic ponit secundum motivum.
	Considerabant enim passiones harmoniarum, consonantiarum musicalium et earum rationes, scilicet proportiones, ex natura numerorum.
	Unde cum soni consonantes sint quaedam sensibilia, eadem ratione sunt conati et cetera alia sensibilia secundum rationem et secundum totam naturam assimilare numeris, ita quod numeri sunt primi in tota natura.</p>
</div3>

<A NAME="81688"/>
<div3><head>n. 11</head>
<p>Et propter hoc etiam aestimaverunt quod principia numerorum essent principia omnium entium existentium, et totum caelum nihil aliud esse dicebant nisi quamdam naturam et harmoniam numerorum, idest proportionem quamdam numeralem, similem proportioni, quae consideratur in harmoniis.
	Unde quaecumque habebant <hi>confessa</hi>, idest manifesta, quae poterant adaptare numeris et harmoniis adaptabant, et quantum ad caeli passiones, sicut sunt motus et eclypses et huiusmodi et quantum ad partes, sicut sunt diversi orbes: et quantum ad totum caeli ornatum, sicut sunt diversae stellae et diversae figurae in constellationibus.</p>
</div3>

<A NAME="81689"/>
<div3><head>n. 12</head>
<p>Et si aliquid deficiebat in rebus manifestis quod non videretur numeris adaptari, <hi>advocabant</hi>, idest ipsi de novo ponebant <hi>continuatum esse eis omne negotium</hi>, idest ad hoc quod totum negotium eorum quod erat adaptare sensibilia ad numeros, continuaretur, dum omnia sensibilia numeris adaptarent, sicut patet in uno exemplo.
	In numeris enim denarius videtur esse perfectus, eo quod est primus limes, et comprehendit in se omnium numerorum naturam: quia omnes alii numeri non sunt nisi quaedam repetitio denarii.
	Propter quod Plato usque ad decem faciebat numerum, ut dicitur quarto physicorum.
	Unde et Pythagoras, sphaeras, quae moventur in caelo, dixit decem, quamvis novem solum harum sint apparentes: quia deprehenduntur septem motibus planetarum, octava ex motu stellarum fixarum, nona vero ex motu diurno, qui est motus primus.
	Sed et Pythagoras addit decimam quae esset <hi>antictona</hi> idest in contrarium mota in inferioribus sphaeris, et per consequens in contrarium sonans.
	Dicebat enim ex motu caelestium corporum fieri quamdam harmoniam: unde sicut harmonia fit ex proportione sonorum contrariorum, scilicet gravis et acuti, ita ponebat quod in caelo erat unus motus in oppositam partem aliis motibus, ut fieret harmonia.
	Et secundum hanc positionem motus diurnus pertinebat ad decimam sphaeram, quae est ab oriente in occidentem, aliis sphaeris revolutis e contrario ab occidente in orientem.
	Nona vero secundum eum esse poterat, quae primo revolvebat omnes sphaeras inferiores in contrarium primi motus.
	De his autem quae ad opinionem istam Pythagorae pertinent, determinatum est diffusius et certius in ultimis libris huius scientiae.</p>

</div3></div2>
<div2 n="8"><head>Lectio 8</head>
<A NAME="81690"/>
<div3><head>n. 1</head>
<p>Hic ponit opinionem Pythagoricorum de principiis.
	Et circa hoc duo facit.
	Primo ostendit quid circa rerum principia aestimabant.
	Secundo ad quod genus causae principia ab eis posita reducuntur, ibi, ab his igitur ambobus et cetera.
	Ponit autem circa primum tres opiniones.
	Secunda incipit ibi, eorumdem autem alii et cetera.
	Tertia ibi, quemadmodum videtur.
	Dicit ergo primo, quod huius gratia venit ad opiniones Pythagoricorum recitandas, ut ostenderet per eorum opiniones, quae sunt rerum principia, et quomodo rerum principia ab eis posita incidunt in causas suprapositas.
	Videntur enim Pythagorici ponere numerum esse principium entium sicut numerum, et passiones numeri esse sicut passiones entium, et sicut habitus; ut per passiones intelligamus accidentia cito transeuntia, per habitus accidentia permanentia.
	Sicut ponebant quod passio alicuius numeri secundum quam dicitur aliquis numerus par, erat iustitia propter aequalitatem divisionis, quia talis numerus aequaliter per media dividitur usque ad unitatem, sicut octonarius in duos quaternarios, quaternarius vero in duos binarios, et binarius in duas unitates.
	Et simili modo alia accidentia rerum assimilabant accidentibus numerorum.</p>
</div3>

<A NAME="81691"/>
<div3><head>n. 2</head>
<p>Principia vero numerorum dicebant esse par et impar, quae sunt primae numerorum differentiae.
	Paremque numerum dicebant esse principium infinitatis, imparem vero principium finitatis, sicut exponitur in tertio physicorum: quia infinitum in rebus praecipue videtur sequi divisionem continui.
	Par autem est numerus aptus divisioni.
	Impar enim sub se numerum parem concludit addita unitate, quae indivisionem causat.
	Probat etiam hoc, quia numeri impares per ordinem sibi additi semper retinent figuram quadrati, pares autem figuram variant.
	Ternarius enim unitati quae est principium numerorum additus facit quaternarium, qui primus est quadratus.
	Nam bis duo quatuor sunt.
	Rursus quaternario quinarius additus, qui est impar, secundum novenarium constituit, qui est etiam quadratus: et sic de aliis.
	Si vero binarius qui est primus par, unitati addatur, triangularem numerum constituit, scilicet ternarium.
	Cui si addatur quaternarius, qui est secundus par, constituit heptangulum numerum, qui est septenarius.
	Et sic deinceps numeri pares sibiinvicem additi, figuram non eamdem servant.
	Et hac ratione infinitum attribuebant pari, finitum vero impari.
	Et quia finitum est ex parte formae, cui competit vis activa, ideo pares numeros dicebant esse feminas, impares vero masculos.</p>
</div3>

<A NAME="81692"/>
<div3><head>n. 3</head>
<p>Ex his vero duobus, scilicet pari et impari, finito et infinito, non solum numerum constituebant, sed etiam ipsum unum, idest unitatem.
	Unitas enim et par est virtute et impar.
	Omnes enim differentiae numeri unitati conveniunt in virtute, quia quaecumque differentiae numeri in unitate resolvuntur.
	Unde in ordine imparium primum invenitur unitas.
	Et similiter in ordine parium et quadratorum et perfectorum numerorum, et sic de aliis numeri differentiis: quia unitas licet non sit actu aliquis numerus, est tamen omnis numerus virtute.
	Et sicut unum dicebat componi ex pari et impari, ita numerum ex unitatibus: caelum vero et omnia sensibilia ex numeris.
	Et hic erat ordo principiorum quem ponebant.</p>
</div3>

<A NAME="81693"/>
<div3><head>n. 4</head>
<p>Deinde cum dicit eorumdem autem hic ponit aliam opinionem Pythagoricorum de principiis; dicens, quod de numero eorumdem Pythagoricorum fuerunt aliqui, qui non posuerunt unam tantum contrarietatem in principiis, sicut praedicti; sed posuerunt decem principia <hi>secundum coelementationem dicta</hi>, idest accipiendo unumquodque illorum cum suo coelemento, idest cum suo contrario.
	Et huius positionis ratio fuit, quia non solum accipiebant prima principia, sed etiam proxima principia singulis rerum generibus attributa.
	Ponebant ergo primo finitum et infinitum, sicut et illi qui praedicti sunt; et consequenter par et impar, quibus finitum et infinitum attribuitur.
	Et quia par et impar sunt prima rerum principia, et primo ex eis causantur numeri, ponebant tertio differentiam numerorum, scilicet unum et plura, quae duo ex pari et impari causabantur.
	Et quia ex numero constituebantur magnitudines, secundum quod in numeris positionem accipiebant (nam secundum eos punctus nihil aliud erat quam unitas positionem habens, et linea dualitas positionem habens), ideo consequenter ponebant principia positionum dextrum et sinistrum.
	Dextrum enim invenitur perfectum, sinistrum autem imperfectum.
	Et ideo dextrum erat ex parte imparis, sinistrum ex parte paris.
	Quia vero naturalia super magnitudines mathematicas addunt virtutem activam et passivam, ideo ulterius ponebant principia masculum et feminam.
	Masculum enim ad virtutem activam pertinet, femineum ad passivam: quorum masculum pertinet ad imparem, femineum vero ad parem numerum, ut dictum est.</p>
</div3>

<A NAME="81694"/>
<div3><head>n. 5</head>
<p>Ex virtute autem activa et passiva sequitur in rebus motus et quies: quorum motus quia deformitatem habet et alteritatem, in ordine infiniti et paris ponitur, quies vero in ordine finiti et imparis.
	Differentiae autem motuum primae sunt circulare et rectum.
	Et ideo consequenter rectum ad parem numerum pertinet; unde et lineam rectam dualitatem esse dicebant.
	Curvum vero sive circulare ratione uniformitatis pertinet ad imparem, qui indivisionem ex forma unitatis retinet.</p>
</div3>

<A NAME="81695"/>
<div3><head>n. 6</head>
<p>Nec solum ponebant principia rerum quantum ad actiones naturales et motus, sed etiam quantum ad actiones animales.
	Et quantum quidem ad cognitionem ponebant lucem et tenebras: quantum vero ad appetitum, bonum et malum.
	Nam lux est cognitionis principium, tenebra vero ignorantiae ascribitur.
	Bonum etiam est in quod appetitus tendit, malum vero a quo recedit.</p>
</div3>

<A NAME="81696"/>
<div3><head>n. 7</head>
<p>Diversitas autem perfectionis et imperfectionis non solum in naturalibus et voluntariis virtutibus et motibus invenitur, sed etiam in magnitudine et figuris.
	Quae quidem figurae intelliguntur ut supervenientes substantiis magnitudinum, sicut virtutes motus et actiones substantiis rerum naturalium.
	Et ideo quantum ad hoc ponebant principium <hi>quadrangulare</hi>, idest quadratum, et altera parte longius.
	Dicitur autem quadratum figura constans ex quatuor lateribus aequalibus, cuius quatuor anguli sunt recti; et provenit talis figura ex ductu alicuius lineae in seipsam.
	Unde cum ex ipsa unitate causetur, ad numerum imparem pertinet.
	Figura vero altera parte longior dicitur, cuius omnes anguli sunt recti, et latera vicissim sibi opposita sunt aequalia, non tamen omnia latera sunt aequalia omnibus.
	Unde patet quod sicut quadratum consurgit ex ductu unius lineae in seipsam, ita figura altera parte longior, ex ductu duarum linearum in unam.
	Et sic pertinet ad numerum parem, qui primus est dualitas.</p>
</div3>

<A NAME="81697"/>
<div3><head>n. 8</head>
<p>Deinde cum dicit quemadmodum hic ponit tertiam opinionem Pythagoricorum, dicens, quod Alcmaeon Crotoniates, sic dictus a civitate unde oriundus fuit, videtur suscipere quantum ad aliquid idem quod praedicti Pythagorici dixerunt, scilicet quod plura contraria sint principia.
	Aut enim accepit a Pythagoricis, aut illi ab isto.
	Et quod utrumque esse potuerit, patet per hoc quod fuit contemporaneus Pythagoricorum: ita tamen quod incoepit philosophari Pythagora sene existente.
	Sed qualitercumque fuerit, multum similiter enunciavit Pythagoricis.
	Dixit enim multa quae <hi>sunt humanorum</hi> idest multa rerum sensibilium esse in quadam dualitate constituta, intelligens per dualitatem opposita contrarie.
	Sed tamen in hoc differt a praedictis, quia Pythagorici dicebant determinatas contrarietates esse rerum principia.
	Sed ille proiecit quasi inordinate ponens quascumque contrarietates, quae a fortuna ad mentem suam deveniebant, esse rerum principia: sicut album nigrum, dulce amarum, et sic de aliis.</p>
</div3>

<A NAME="81698"/>
<div3><head>n. 9</head>
<p>Deinde cum dicit ab his igitur hic colligit ex praedictis quid Pythagorici de principiis senserunt, et quomodo principia ab eis posita ad aliquod genus causae reducantur.
	Dicit ergo quod ex ambobus praedictis, scilicet Alcmaeone et Pythagoricis una communis opinio accipi potest, scilicet quod principia entium sunt contraria; quod non est ab aliis dictum.
	Quod intelligendum est circa causam materialem.
	Nam circa causam efficientem posuit Empedocles contrarietatem.
	Antiqui vero naturales, contraria posuerunt principia, ut rarum et densum; contrarietatem tamen ex parte formae assignantes.
	Empedocles vero etsi principia materialia posuerit quatuor elementa, non tamen posuit ea principia prima materialia ratione contrarietatis, sed propter eorum naturas et substantiam: isti vero contrarietatem ex parte materiae posuerunt.</p>
</div3>

<A NAME="81699"/>
<div3><head>n. 10</head>
<p>Quae etiam sint ista contraria quae isti posuerunt, patet ex dictis.
	Sed quomodo praedicta principia contraria ab eis posita possunt <hi>conduci</hi> idest reduci ad praedictas species causarum, non est manifeste <hi>articulatum</hi>, idest distincte expressum ab eis.
	Tamen videtur quod huiusmodi principia ordinentur secundum speciem causae materialis.
	Dicunt enim quod substantia rerum constituitur et plasmatur ab istis principiis, sicut ex his quae insunt: quod est ratio causae materialis.
	Materia enim est ex qua fit aliquid cum insit.
	Quod quidem dicitur ad differentiam privationis, ex qua etiam dicitur aliquid fieri, non tamen inest, sicut dicitur musicum fieri ex non musico.</p>

</div3></div2>
<div2 n="9"><head>Lectio 9</head>
<A NAME="81700"/>
<div3><head>n. 1</head>
<p>Hic ponit opiniones philosophorum de toto universo, sicut de uno ente; et circa hoc duo facit.
	Primo ponit eorum opiniones in communi.
	Secundo ostendit quomodo consideratio huius opinionis ad praesentem tractatum pertineat, et quomodo non, ibi, igitur ad praesentem et cetera.
	Dicit ergo quod aliqui alii philosophi a praedictis fuerunt, qui enuntiaverunt, <hi>de omni</hi>, idest de universo quasi de una natura, idest quasi totum universum esset unum ens vel una natura.
	Quod tamen non eodem modo omnes posuerunt, sicut infra patebit.
	Ipso tamen modo, quo diversificati sunt, nec bene dixerunt, nec naturaliter.
	Nullus enim eorum naturaliter locutus est, quia motum rebus subtrahunt.
	Nullus etiam bene locutus est, quia positionem impossibilem posuerunt, et per rationes sophisticas: sicut patet primo physicorum.</p>
</div3>

<A NAME="81701"/>
<div3><head>n. 2</head>
<p>Deinde cum dicit igitur ad hic ostendit quomodo consideratio huius positionis ad praesentem tractatum pertinet, et quomodo non.
	Et primo ostendit quod non pertinet, si consideretur eorum positio.
	Secundo ostendit quod pertinet, si consideretur positionis ratio, vel positionis modus, ibi, sed quidem secundum causam et cetera.
	Dicit ergo, quod quia isti philosophi posuerunt tantum unum ens, et unum non potest suiipsius esse causa, patet, quod ipsi non potuerunt invenire causas.
	Nam positio, idest pluralitas, causarum diversitatem in rebus exigit.
	Unde, quantum ad praesentem perscrutationem quae est de causis, non congruit ut sermo de eis habeatur.
	Secus autem est de antiquis naturalibus, qui tantum ens posuerunt esse unum, de quibus debet hic sermo haberi.
	Illi enim ex illo uno generant multa, sicut ex materia, et sic ponunt causam et causatum.
	Sed isti de quibus nunc agitur, alio modo dicunt.
	Non enim dicunt quod sint omnia unum secundum materiam, ita quod ex uno omnia generentur; sed dicunt quod simpliciter sunt unum.</p>
</div3>

<A NAME="81702"/>
<div3><head>n. 3</head>
<p>Et ratio huius diversitatis est, quod antiqui naturales apponebant motum illis, qui ponebant unum principium et unum ens, dicentes ipsum esse mobile.
	Et ideo per aliquem modum motus, sicut per rarefactionem et condensationem poterant ex illo uno diversa generari.
	Et per hunc modum dicebant generari totum universum secundum diversitatem, quae in partibus eius invenitur.
	Et tamen quia non ponebant variationem secundum substantiam, nisi secundum accidentia, ut supra dictum est, ideo relinquebatur quod totum universum esset unum secundum substantiam, diversificatum tamen secundum accidentia.
	Sed isti dicebant illud quod ponebant esse unum penitus immobile.
	Et ideo ex illo uno non poterat aliqua diversitas rerum causari.
	Et propter hoc nec secundum substantiam nec secundum accidentia pluralitatem in rebus ponere poterant.</p>
</div3>

<A NAME="81703"/>
<div3><head>n. 4</head>
<p>Deinde cum dicit sed quidem hic ostendit quomodo eorum opinio pertineat ad praesentem perscrutationem.
	Et primo generaliter de omnibus.
	Secundo specialiter de Parmenide, ibi, igitur hi.
	Dicit ergo primo, quod licet diversitatem rebus auferrent, et per consequens causalitatem, tamen eorum opinio est propria praesenti inquisitioni, secundum tantum quantum dicetur: quantum scilicet ad modum ponendi, et quantum ad rationem positionis.</p>
</div3>

<A NAME="81704"/>
<div3><head>n. 5</head>
<p>Parmenides enim qui fuit unus ex eis, videtur tangere unitatem <hi>secundum rationem</hi>, idest ex parte formae.
	Argumentatur enim sic.
	Quicquid est praeter ens, est non ens: et quicquid est non ens, est nihil: ergo quicquid est praeter ens est nihil.
	Sed ens est unum.
	Ergo quicquid est praeter unum, est nihil.
	In quo patet quod considerabat ipsam rationem essendi quae videtur esse una, quia non potest intelligi quod ad rationem entis aliquid superveniat per quod diversificetur: quia illud quod supervenit enti, oportet esse extraneum ab ente.
	Quod autem est huiusmodi, est nihil.
	Unde non videtur quod possit diversificare ens.
	Sicut etiam videmus quod differentiae advenientes generi diversificant ipsum, quae tamen sunt praeter substantiam eius.
	Non enim participant differentiae genus, ut dicitur quarto topicorum.
	Aliter genus esset de substantia differentiae, et in definitionibus esset nugatio, si posito genere, adderetur differentia, si de eius substantia esset genus, sicut esset nugatio si species adderetur.
	In nullo etiam differentia a specie differret.
	Ea vero quae sunt praeter substantiam entis, oportet esse non ens, et ita non possunt diversificare ens.</p>
</div3>

<A NAME="81705"/>
<div3><head>n. 6</head>
<p>Sed in hoc decipiebantur, quia utebantur ente quasi una ratione et una natura sicut est natura alicuius generis; hoc enim est impossibile.
	Ens enim non est genus, sed multipliciter dicitur de diversis.
	Et ideo in primo physicorum dicitur quod haec est falsa, ens est unum: non enim habet unam naturam sicut unum genus vel una species.</p>
</div3>

<A NAME="81706"/>
<div3><head>n. 7</head>
<p>Sed Melissus considerabat ens ex parte materiae.
	Argumentabatur enim unitatem entis, ex eo quod ens non generatur ex aliquo priori, quod proprie pertinet ad materiam quae est ingenita.
	Arguebat enim sic: quod est generatum, habet principium; ens non est generatum, ergo non habet principium.
	Quod autem caret principio, et fine caret; ergo est infinitum.
	Et si est infinitum, est immobile: quia infinitum non habet extra se quo moveatur.
	Quod autem ens non generetur, probat sic.
	Quia si generatur, aut generatur ex ente, aut ex non ente; atqui nec ex non ente, quia non ens est nihil, et ex nihilo nihil fit.
	Nec ex ente; quia sic aliquid esset antequam fieret; ergo nullo modo generatur.
	In qua quidem ratione patet quod tetigit ens ex parte materiae; quia non generari ex aliquo prius existente materiae est.
	Et quia finitum pertinet ad formam, infinitum vero ad materiam, Melissus qui considerabat ens ex parte materiae, dixit esse unum ens infinitum.
	Parmenides vero, qui considerabat ens ex parte formae, dixit ens esse finitum.
	Sic igitur inquantum consideratur ens ratione materiae et formae, tractare de his pertinet ad praesentem considerationem, quia materia et forma in numero causarum ponuntur.</p>
</div3>

<A NAME="81707"/>
<div3><head>n. 8</head>
<p>Xenophanes vero qui fuit primus inter dicentes omnia esse unum, unde etiam Parmenides fuit eius discipulus, non explanavit qua ratione diceret omnia esse unum, nec sumendo rationem aliquam ex parte materiae, nec ex parte formae.
	Et sic de neutra natura scilicet neque de materia neque de forma visus est <hi>tangere hos</hi> id est pertingere et adaequare eos irrationalitate dicendi; sed respiciens ad totum caelum dixit esse ipsum unum Deum.
	Antiqui enim dicebant ipsum mundum esse Deum.
	Unde videns omnes partes mundi in hoc esse similes, quia corporeae sunt, iudicavit de eis quasi omnia essent unum.
	Et sicut praedicti posuerunt unitatem entium per considerationem eorum quae pertinent ad formam vel ad materiam, ita iste respiciens ad ipsum compositum.</p>
</div3>

<A NAME="81708"/>
<div3><head>n. 9</head>
<p>Deinde cum dicit igitur ii his specialiter intendit dicere quomodo opinio Parmenidis ad perscrutationem praesentem pertineat; concludens ex praedictis, quod quia diversitatem ab entibus auferebant, et per consequens causalitatem, quantum ad praesentem quaestionem pertinet, omnes praetermittendi sunt.
	Sed duo eorum, scilicet Xenophanes et Melissus, sunt penitus praetermittendi, quia aliquantulum fuerunt, <hi>agrestiores</hi>, idest minus subtiliter procedentes.
	Sed Parmenides visus est dicere suam opinionem, <hi>magis videns</hi>, idest quasi plus intelligens.
	Utitur enim tali ratione.
	Quicquid est praeter ens, est non ens: quicquid est non ens, <hi>dignatur esse nihil</hi> idest dignum reputat esse nihil.
	Unde ex necessitate putat sequi quod ens sit unum, et quicquid est aliud ab ente, sit nihil.
	De qua quidem ratione manifestius dictum est primo physicorum.</p>
</div3>

<A NAME="81709"/>
<div3><head>n. 10</head>
<p>Licet autem Parmenides ista ratione cogatur ad ponendum omnia esse unum; tamen quia sensui apparebat multitudinem esse in rebus, coactus sequi ea quae apparent, voluit in sua positione utrique satisfacere, et apparentiae sensus et rationi.
	Unde dixit quod omnia sunt unum secundum rationem, sed sunt plura secundum sensum.
	Et inquantum ponebat pluralitatem secundum sensum, potuit in rebus ponere causam et causatum.
	Unde posuit duas causas, scilicet calidum et frigidum: quorum unum attribuebat igni, aliud terrae.
	Et unum videbatur pertinere ad causam efficientem, scilicet calidum et ignis; aliud ad causam materialem, scilicet frigidum et terra.
	Et ne eius positio suae rationi videretur esse opposita, qua concludebat quod quicquid est praeter unum, est nihil: dicebat quod unum praedictorum, scilicet calidum, erat ens: alterum vero quod est praeter illud unum ens, scilicet frigidum, dicebat esse non ens secundum rationem et rei veritatem, sed esse ens solum secundum apparentiam sensus.</p>
</div3>

<A NAME="81710"/>
<div3><head>n. 11</head>
<p>In hoc autem aliquo modo ad veritatem appropinquat.
	Nam principium materiale non est ens in actu cui attribuebat terram; similiter etiam alterum contrariorum est ut privatio, ut dicitur primo physicorum.
	Privatio autem ad rationem non entis pertinet.
	Unde et frigidum quodammodo est privatio calidi, et sic est non ens.</p>
</div3>

<A NAME="81711"/>
<div3><head>n. 12</head>
<p>Deinde cum dicit igitur ex hic recolligit ea, quae dicta sunt de opinionibus antiquorum; et circa hoc duo facit.
	Primo recolligit ea quae dicta sunt de opinionibus antiquorum naturalium.
	Secundo quae dicta sunt de opinionibus Pythagoricorum qui mathematicam introduxerunt, ibi, Pythagorici et cetera.
	Concludit ergo primo ex dictis, quod ex his praedictis, qui idem considerabant, scilicet esse causam materialem rerum substantiam, et qui iam incipiebant per rationem sapere causas rerum inquirendo ipsas, accepimus eas quae dictae sunt.
	A primis namque philosophis acceptum est quod principium omnium rerum est corporeum.
	Quod patet per hoc, quod aqua et huiusmodi quae principia rerum ponebant, quaedam corpora sunt.
	In hoc autem differebant, quod quidam ponebant illud principium corporeum esse unum tantum, sicut Thales, Diogenes, et similes.
	Quidam vero ponebant esse plura, sicut Anaxagoras, Democritus et Empedocles.
	Utrique tamen, tam isti qui ponebant unum, quam illi qui ponebant plura esse, huiusmodi corporea principia ponebat in specie causae materialis.
	Quidam vero eorum non solum causam materialem posuerunt, sed cum ea addiderunt causam unde principium motus: quidam eam unam ponentes, sicut Anaxagoras intellectum, et Parmenides amorem: quidam vero duas, sicut Empedocles amorem et odium.</p>
</div3>

<A NAME="81712"/>
<div3><head>n. 13</head>
<p>Unde patet quod praedicti philosophi qui fuerunt usque ad Italicos, scilicet Pythagoram, <hi>et absque illis</hi> idest separatam opinionem habentes de rebus non communicando opinionibus Pythagoricorum, obscurius dixerunt de principiis, quia non assignabant ad quod genus causae huiusmodi principia reducerentur: et tamen utebantur duabus causis, scilicet principio motus et materia; et alteram istarum, scilicet ipsam unde principium motus, quidam fecerunt unam, ut dictum est, quidam duas.</p>
</div3>

<A NAME="81713"/>
<div3><head>n. 14</head>
<p>Deinde cum dicit Pythagorici vero hic recolligit quae dicta sunt a Pythagoricis, et quantum ad id quod erat commune cum praedictis, et quantum ad id quod erat eis proprium.
	Commune tamen fuit aliquibus praedictorum et Pythagoricorum, quod ponerent duo principia aliqualiter eodem modo cum praedictis.
	Sicut enim Empedocles ponebat duo principia contraria, quorum unum erat principium bonorum, et aliud principium malorum, ita et Pythagorici: ut patet ex coordinatione principiorum contrariorum supposita a Pythagoricis.</p>
</div3>

<A NAME="81714"/>
<div3><head>n. 15</head>
<p>In hoc tamen non eodem modo, quia Empedocles illa principia contraria ponebat in specie causae materialis, ut supra dictum est.
	Pythagorici autem addiderunt quod erat eis proprium supra opinionem aliorum; primo quidem quia dicebant quod hoc quod dico unum finitum et infinitum non erant accidentia aliquibus aliis naturis, sicut igni aut terrae, aut alicui huiusmodi.
	Sed hoc quod dico unum finitum et infinitum, erant substantiae eorumdem, de quibus praedicabantur.
	Et ex hoc concludebant quod numerus, qui ex unitatibus constituitur, sit substantia rerum omnium.
	Alii vero naturales, licet ponerent unum et finitum, seu infinitum, tamen attribuebant ista alicui alteri naturae, sicut accidentia attribuuntur subiecto, ut igni, vel aquae, vel alicui huiusmodi.</p>
</div3>

<A NAME="81715"/>
<div3><head>n. 16</head>
<p>Secundo addiderunt super alios philosophos, quia inceperunt dicere et definire de <hi>ipso quid est</hi>, scilicet substantia et rerum quidditate.
	Sed tamen valde simpliciter de hoc tractaverunt, superficialiter definientes.
	Non enim attendebant in assignandis definitionibus nisi unum tantum.
	Dicebant enim quod si aliquis terminus dictus inesset alicui primo, quod erat substantia illius rei; sicut si aliquis aestimet quod proportio dupla sit substantia dualitatis: quia talis proportio primo in numero binario invenitur.
	Et quia ens primo inveniebatur in uno quam in multis, nam multa ex uno constituuntur, ideo dicebant quod ens est ipsa substantia unius.
	Sed haec eorum determinatio non erat conveniens: quia licet dualitas sit dupla, non tamen idem est esse dualitatis et dupli, ita quod sint idem secundum rationem, sicut definitio et definitum.
	Si autem etiam esset verum quod illi dicebant, sequeretur quod multa essent unum.
	Contingit enim aliqua multa primo inesse alicui uni, sicut dualitati primo inest paritas et proportio dupla.
	Et sic sequitur quod par et duplum sint idem: similiter quod cuicumque inest duplum sit idem dualitati, ex quo duplum est dualitatis substantia.
	Quod quidem etiam et Pythagoricis contingebat.
	Nam multa et diversa assignabant quasi unum essent, sicut proprietates numerales dicebant idem esse cum proprietatibus naturalium rerum.</p>
</div3>

<A NAME="81716"/>
<div3><head>n. 17</head>
<p>Sic igitur concludit quod tot est accipere a prioribus philosophis, qui posuerunt tantum unum principium materiale, et ab aliis posterioribus qui posuerunt plura principia.</p>

</div3></div2>
<div2 n="10"><head>Lectio 10</head>
<A NAME="81717"/>
<div3><head>n. 1</head>
<p>Positis opinionibus antiquorum de causa materiali et efficiente, hic tertio ponit opinionem Platonis, qui primo manifeste induxit causam formalem.
	Et dividitur in partes duas.
	Primo enim ponit opinionem Platonis.
	Secundo colligit ex omnibus praedictis quid de quatuor generibus causarum ab aliis philosophis sit positum, ibi, breviter et recapitulariter et cetera.
	Circa primum duo facit.
	Primo ponit opinionem Platonis de rerum substantiis.
	Secundo de rerum principiis, ibi, quoniam autem species et cetera.
	Circa primum duo facit.
	Primo ponit opinionem Platonis quantum ad hoc quod posuit ideas.
	Secundo quantum ad hoc quod posuit substantias medias, scilicet mathematica separata, ibi, amplius autem praeter sensibilia.
	Dicit ergo primo, quod post omnes praedictos philosophos supervenit negocium Platonis, qui immediate Aristotelem praecessit.
	Nam Aristoteles eius discipulus fuisse perhibetur.
	Plato siquidem in multis secutus est praedictos philosophos naturales, scilicet Empedoclem, Anaxagoram et alios huiusmodi, sed alia quaedam habuit propria praeter illos praedictos philosophos, propter philosophiam Italicorum Pythagoricorum.
	Nam ipse ut studiosus erat ad veritatis inquisitionem, ubique terrarum philosophos quaesivit, ut eorum dogmata sciret.
	Unde in Italiam Tarentum venit, et ab Archita Tarentino Pythagorae discipulo de opinionibus Pythagoricis est instructus.</p>
</div3>

<A NAME="81718"/>
<div3><head>n. 2</head>
<p>Cum enim naturales philosophos, qui in Graecia fuerunt, sequi videret, et intra eos aliqui posteriores ponerent omnia sensibilia semper esse in fluxu, et quod scientia de eis esse non potest, quod posuerunt Heraclitus et Cratylus, huiusmodi positionibus tamquam novis Plato consuetus, et cum eis conveniens in hac positione ipse posterius ita esse suscepit, unde dixit particularium scibilium scientiam esse relinquendam.
	Socrates etiam, qui fuit magister Platonis, et discipulus Archelai, qui fuit auditor Anaxagorae, propter hanc opinionem, quae suo tempore surrexerat, quod non potest esse de sensibilibus scientia, noluit aliquid de rerum naturis perscrutari, sed solum circa moralia negociatus est.
	Et ipse prius incepit in moralibus quaerere quid esset universale, et insistere ad definiendum.</p>
</div3>

<A NAME="81719"/>
<div3><head>n. 3</head>
<p>Unde et Plato tamquam eius auditor, <hi>recipiens Socratem</hi>, idest sequens suscepit hoc ad inquirendum in rebus naturalibus, quasi in eis hoc posset evenire, ut universale in eis acciperetur de quo definitio traderetur, ita quod definitio non daretur de aliquo sensibilium, quia cum sensibilia sint semper <hi>transmutantium</hi>, idest transmutata, non potest alicuius eorum communis ratio assignari.
	Nam omnis ratio oportet quod et omni et semper conveniat, et ita aliquam immutabilitatem requirit.
	Et ideo huiusmodi entia universalia, quae sunt a rebus sensibilibus separata, de quibus definitiones assignantur, nominavit ideas et species existentium sensibilium: <hi>ideas quidem</hi>, idest formas, inquantum ad earum similitudinem sensibilia constituebantur: species vero inquantum per earum participationem esse substantiale habebant.
	Vel ideas inquantum erant principium essendi, species vero inquantum erant principium cognoscendi.
	Unde et sensibilia omnia habent esse propter praedictas et secundum eas.
	Propter eas quidem inquantum ideae sunt sensibilibus causae essendi.
	Secundum eas vero inquantum sunt eorum exemplaria.</p>
</div3>

<A NAME="81720"/>
<div3><head>n. 4</head>
<p>Et quod hoc sit verum, patet ex eo, quod singulis speciebus attribuuntur <hi>multa individua univocorum</hi>, idest multa individua univocae speciei praedicationem suscipientia et hoc secundum participationem; nam species, vel idea est ipsa natura speciei, qua est existens homo per essentiam.
	Individuum autem est homo per participationem, inquantum natura speciei in hac materia designata participatur.
	Quod enim totaliter est aliquid, non participat illud, sed est per essentiam idem illi.
	Quod vero non totaliter est aliquid habens aliquid aliud adiunctum, proprie participare dicitur.
	Sicut si calor esset calor per se existens, non diceretur participare calorem, quia nihil esset in eo nisi calor.
	Ignis vero quia est aliquid aliud quam calor, dicitur participare calorem.</p>
</div3>

<A NAME="81721"/>
<div3><head>n. 5</head>
<p>Similiter autem cum idea hominis separata nihil aliud habeat nisi ipsam naturam speciei, est essentialiter homo.
	Et propterea ab eo vocabatur per se homo.
	Socrates vero vel Plato, quia habet praeter naturam speciei principium individuans quod est materia signata, ideo dicitur secundum Platonem participare speciem.</p>
</div3>

<A NAME="81722"/>
<div3><head>n. 6</head>
<p>Hoc autem nomen participationis Plato accepit a Pythagora.
	Sed tamen transmutavit ipsum.
	Pythagorici enim dicebant numeros esse causas rerum sicut Platonici ideas, et dicebant quod huiusmodi existentia sensibilia erant quasi quaedam imitationes numerorum.
	Inquantum enim numeri qui de se positionem non habent, accipiebant positionem, corpora causabant.
	Sed quia Plato ideas posuit immutabiles ad hoc quod de eis possent esse scientiae et definitiones, non conveniebat et in ideis uti nomine imitationis.
	Sed loco eius usus est nomine participationis.
	Sed tamen est sciendum, quod Pythagorici, licet ponerent participationem, aut imitationem, non tamen perscrutati sunt qualiter species communis participetur ab individuis sensibilibus, sive ab eis imitetur, quod Platonici tradiderunt.</p>
</div3>

<A NAME="81723"/>
<div3><head>n. 7</head>
<p>Deinde cum dicit amplius autem hic ponit opinionem Platonis de mathematicis substantiis: et dicit quod Plato posuit alias substantias praeter species et praeter sensibilia, idest mathematica; et dixit quod huiusmodi entia erant media trium substantiarum, ita quod erant supra sensibilia et infra species, et ab utrisque differebant.
	A sensibilibus quidem, quia sensibilia sunt corruptibilia et mobilia, mathematica vero sempiterna et immobilia.
	Et hoc accipiebant ex ipsa ratione scientiae mathematicae, nam mathematica scientia a motu abstrahit.
	Differunt vero mathematica a speciebus, quia in mathematicis inveniuntur differentia secundum numerum, similia secundum speciem: alias non salvarentur demonstrationes mathematicae scientiae.
	Nisi enim essent duo trianguli eiusdem speciei, frustra demonstraret geometra aliquos triangulos esse similes; et similiter in aliis figuris.
	Hoc autem in speciebus non accidit.
	Nam cum in specie separata nihil aliud sit nisi natura speciei, non potest esse singularis species nisi una.
	Licet enim alia sit species hominis, alia asini, tamen species hominis non est nisi una, nec species asini, et similiter de aliis.</p>
</div3>

<A NAME="81724"/>
<div3><head>n. 8</head>
<p>Patet autem diligenter intuenti rationes Platonis, quod ex hoc in sua positione erravit, quia credidit, quod modus rei intellectae in suo esse sit sicut modus intelligendi rem ipsam.
	Et ideo quia invenit intellectum nostrum dupliciter abstracta intelligere, uno modo sicut universalia intelligimus abstracta a singularibus, alio modo sicut mathematica abstracta a sensibilibus, utrique abstractioni intellectus posuit respondere abstractionem in essentiis rerum: unde posuit et mathematica esse separata et species.
	Hoc autem non est necessarium.
	Nam intellectus etsi intelligat res per hoc, quod similis est eis quantum ad speciem intelligibilem, per quam fit in actu; non tamen oportet quod modo illo sit species illa in intellectu quo in re intellecta: nam omne quod est in aliquo, est per modum eius in quo est.
	Et ideo ex natura intellectus, quae est alia a natura rei intellectae, necessarium est quod alius sit modus intelligendi quo intellectus intelligit, et alius sit modus essendi quo res existit.
	Licet enim id in re esse oporteat quod intellectus intelligit, non tamen eodem modo.
	Unde quamvis intellectus intelligat mathematica non cointelligendo sensibilia, et universalia praeter particularia, non tamen oportet quod mathematica sint praeter sensibilia, et universalia praeter particularia.
	Nam videmus quod etiam visus percipit colorem sine sapore, cum tamen in sensibilibus sapor et color simul inveniantur.</p>
</div3>

<A NAME="81725"/>
<div3><head>n. 9</head>
<p>Deinde cum dicit quoniam autem hic ponit opinionem Platonis de rerum principiis: et circa hoc duo facit.
	Primo ponit quae principia rebus Plato assignavit.
	Secundo ad quod genus causae reducuntur, ibi, palam autem ex dictis et cetera.
	Circa primum duo facit.
	Primo ponit cuiusmodi principia Plato assignaverit.
	Secundo ostendit quomodo Plato cum Pythagoricis communicet, et in quo differat ab eis, ibi, unum tamen substantiam.
	Dicit ergo primo, quod quia secundum Platonem species separatae sunt causae omnibus aliis entibus, ideo elementa specierum putaverunt esse elementa omnium entium.
	Et ideo assignabant rebus pro materia magnum et parvum, et quasi <hi>substantiam rerum</hi>, idest formam dicebant esse unum.
	Et hoc ideo, quia ista ponebant esse principia specierum.
	Dicebant enim quod sicut species sunt sensibilibus formae, ita unum est forma specierum.
	Et ideo sicut sensibilia constituuntur ex principiis universalibus per participationem specierum, ita species, quas dicebat esse numeros, constituuntur secundum eum, <hi>ex illis</hi>, scilicet magno et parvo.
	Unitas enim diversas numerorum species constituit per additionem et subtractionem, in quibus consistit ratio magni et parvi.
	Unde cum unum opinaretur esse substantiam entis, quia non distinguebat inter unum quod est principium numeri, et unum quod convertitur cum ente, videbatur sibi quod hoc modo multiplicarentur diversae species separatae ex una quae est communis substantia, sicut ex unitate diversae species numerorum multiplicantur.</p>
</div3>

<A NAME="81726"/>
<div3><head>n. 10</head>
<p>Deinde cum dicit unum tamen hic comparat opinionem Platonis Pythagorae.
	Et primo ostendit in quo conveniebant.
	Secundo in quo differebant, ibi, pro infinito.
	Conveniebant autem in duabus positionibus.
	Quarum prima est quod unum sit substantia rerum.
	Dicebant enim Platonici, sicut etiam Pythagorici, quod hoc quod dico unum non probatur de aliquo alio ente, sicut accidens de subiecto, sed hoc signat substantiam rei.
	Et hoc ideo, quia, ut dictum est, non distinguebant inter unum quod convertitur cum ente, et unum quod est principium numeri.</p>
</div3>

<A NAME="81727"/>
<div3><head>n. 11</head>
<p>Secunda positio sequitur ex prima.
	Dicebant enim Platonici (similiter ut Pythagorici) numeros esse causas substantiae omnibus entibus.
	Et hoc ideo quia numerus nihil aliud est quam unitates collectae.
	Unde si unitas est substantia, oportet quod etiam numerus.</p>
</div3>

<A NAME="81728"/>
<div3><head>n. 12</head>
<p>Deinde cum dicit pro infinito hic ostendit in quo differebant.
	Et circa hoc duo facit.
	Primo enim ponit differentiam inter eos.
	Secundo differentiae causam, ibi, unum igitur et numeros et cetera.
	Est autem ista differentia in duobus.
	Primo quantum ad hoc Pythagorici ponebant (ut dictum est) duo principia, ex quibus constituebantur, scilicet finitum et infinitum: quorum unum, scilicet infinitum, se habet ex parte materiae.
	Plato vero loco huius unius quod Pythagoras posuit, scilicet infiniti, fecit dualitatem, ponens ex parte materiae magnum et parvum.
	Et sic infinitum quod Pythagoras posuit unum principium, Plato posuit consistere ex magno et parvo.
	Et hoc est proprium opinionis suae in comparatione ad Pythagoram.</p>
</div3>

<A NAME="81729"/>
<div3><head>n. 13</head>
<p>Secunda differentia est, quia Plato posuit numeros praeter sensibilia, et hoc dupliciter.
	Ipsas enim species, numeros esse dicebat, sicut supra habitum est.
	Et iterum inter species et sensibilia posuit mathematica (ut supra dictum est) quae secundum suam substantiam numeros esse dicebat.
	Sed Pythagorici dicunt ipsas res sensibiles esse numeros, et non ponunt mathematica media inter species et sensibilia, nec iterum ponunt species separatas.</p>
</div3>

<A NAME="81730"/>
<div3><head>n. 14</head>
<p>Deinde cum dicit unum igitur hic ostendit causam differentiae.
	Et primo secundae.
	Secundo causas differentiae primae, ibi, dualitatem autem fere et cetera.
	Dicit ergo quod ponere unum et numeros praeter res sensibiles, et non in ipsis sensibilibus, sicut Pythagorici fecerunt, et iterum introducere species separatas, evenit Platonicis propter scrutationem, <hi>quae est in rationibus</hi>, idest propter hoc quod perscrutati sunt de definitionibus rerum, quas credebant non posse attribui rebus sensibilibus, ut dictum est.
	Et hac necessitate fuerunt coacti ponere quasdam res quibus definitiones attribuuntur.
	Sed Pythagorici qui fuerunt priores Platone, non participaverunt dialecticam, ad quam pertinet considerare definitiones et universalia huiusmodi, quarum consideratio induxit ad introductionem idearum.</p>
</div3>

<A NAME="81731"/>
<div3><head>n. 15</head>
<p>Deinde cum dicit dualitatem autem hic ostendit causam alterius differentiae, quae scilicet ex parte materiae est.
	Et primo ponit causam huiusmodi differentiae.
	Secundo ostendit Platonem non rationabiliter motum esse, ibi, attamen e contrario.
	Dicit ergo quod ideo Platonici fecerunt dualitatem esse numerum, qui est alia natura a speciebus, quia omnes numeri naturaliter generantur ex dualitate praeter numeros primos.
	Dicuntur autem numeri primi, quos nullus numerat, sicut ternarius, quinarius, septenarius, undenarius, et sic de aliis.
	Hi enim a sola unitate constituuntur immediate.
	Numeri vero, quos aliquis alius numerus numerat, non dicuntur primi, sed compositi, sicut quaternarius, quem numerat dualitas; et universaliter omnis numerus par a dualitate numeratur.
	Unde numeri pares materiae attribuuntur, cum eis attribuatur infinitum, quod est materia, ut supra dictum est.
	Hac ratione posuit dualitatem, ex qua sicut <hi>aliquo echimagio</hi>, idest ex aliquo exemplari omnes alii numeri pares generantur.</p>
</div3>

<A NAME="81732"/>
<div3><head>n. 16</head>
<p>Deinde cum dicit attamen e contrario hic ostendit Platonem irrationabiliter posuisse.
	Et circa hoc duo facit.
	Primo enim ex ratione naturali ostendit hoc.
	Secundo etiam ponit rationem naturalem, quae Platonem movebat ad suam opinionem, ibi, videtur autem ex una materia.
	Dicit ergo quod quamvis Plato poneret dualitatem ex parte materiae, tamen e converso contingit, sicut attestantur opiniones omnium aliorum philosophorum naturalium, qui posuerunt contrarietatem ex parte formae, et unitatem ex parte materiae, sicut patet primo physicorum.
	Ponebant enim rerum materiam aerem, vel aquam, aliquid huiusmodi, ex quo diversitatem rerum constituebant per rarum et densum, quae ponebant quasi principia formalia.
	Non enim est rationabile ponere sicut Plato posuit.
	Et hoc ideo quia ex materia viderunt philosophi multa fieri per successionem formarum in ipsa.
	Illa enim materia, quae modo substat uni formae, post modum substare poterit pluribus, uno corrupto et alio generato.
	Sed una species sive una forma solum <hi>semel generat</hi>, idest constituit aliquid generatum.
	Cum enim aliquid generatur accipit formam quidem, quae forma eadem numero non potest alteri generato advenire, sed esse desinit generato corrupto.
	In quo manifeste apparet quod una materia ad multas formas se habet, et non e converso una forma ad multas materias se habet.
	Et sic videtur rationabilius ponere ex parte materiae unitatem, sed dualitatem sive contrarietatem ex parte formae, sicut posuerunt naturales, quam e converso, sicut posuit Plato.</p>
</div3>

<A NAME="81733"/>
<div3><head>n. 17</head>
<p>Deinde cum dicit videtur autem hic ponit rationem e converso ex his sensibilibus acceptam secundum opinionem Platonis.
	Videbat enim Plato quod unumquodque recipitur in aliquo secundum mensuram recipientis.
	Unde diversae receptiones videntur provenire ex diversis mensuris recipientium.
	Una autem materia est una mensura recipiendi.
	Vidit etiam quod agens, qui inducit speciem, facit multas res speciem habentes, cum sit unus, et hoc propter diversitatem quae est in materiis.
	Et huius exemplum apparet in masculo et femina.
	Nam masculus se habet ad feminam sicut agens et imprimens speciem ad materiam.
	Femina autem impraegnatur ab una actione viri.
	Sed masculus unus potest impraegnare multas feminas.
	Et inde est quod posuit unitatem ex parte speciei, et dualitatem ex parte materiae.</p>
</div3>

<A NAME="81734"/>
<div3><head>n. 18</head>
<p>Est autem attendendum quod haec diversitas inter Platonem et naturales accidit propter diversam de rebus considerationem.
	Naturales enim considerant tantum quae sunt sensibilia, prout sunt subiecta transmutationi, in qua unum subiectum successive accipit contraria.
	Et ideo posuerunt unitatem ex parte materiae, et contrarietatem ex parte formae.
	Sed Plato ex consideratione universalium deveniebat ad ponendum principia sensibilium rerum.
	Unde, cum diversitatis multorum singularium sub uno universali causa sit divisio materiae, posuit diversitatem ex parte materiae, et unitatem ex parte formae. <hi>Et tales sunt mutationes illorum principiorum</hi>, quae posuit Plato, idest participationes, vel ut ita dicam influentias in causata: sic enim nomen immutationis Pythagoras accipit.
	Vel immutationes dicit inquantum Plato mutavit opinionem de principiis, quam primi naturales habuerunt, ut ex praedictis patet.
	Et sic patet ex praedictis, quod Plato de causis quaesitis a nobis ita definivit.</p>
</div3>

<A NAME="81735"/>
<div3><head>n. 19</head>
<p>Deinde cum dicit palam autem hic ostendit ad quod genus causae principia a Platone posita reducantur.
	Dicit ergo, ex dictis palam esse quod Plato usus est solum duobus generibus causarum.
	Causa enim <hi>ipsa</hi>, idest causa, quae est causa ei, <hi>quod quid est</hi>, idest quidditatis rei, scilicet causa formalis, per quam rei quidditas constituitur: et etiam usus est ipsa materia.
	Quod ex hoc patet, quia species quas posuit <hi>sunt aliis</hi>, idest sensibilibus causae eius <hi>quod quid est</hi>, idest causae formales: ipsis vero speciebus causa formalis est hoc quod dico unum, et illa videtur substantia de qua sunt species: sicut ens unum ponit causam formalem specierum: ita magnum et parvum ponit earum causam quasi materialem, ut supra dictum est.
	Et hae quidem causae, scilicet formalis et materialis, non solum sunt respectu specierum, sed etiam respectu sensibilium, quia unum dicitur <hi>in speciebus</hi>: idest id quod hoc modo se habet ad sensibilia, sicut unum ad speciem, est ipsa species, quia ea dualitas quae respondet sensibilibus pro materia est magnum et parvum.</p>
</div3>

<A NAME="81736"/>
<div3><head>n. 20</head>
<p>Ulterius Plato assignavit causam eius quod est bonum et malum in rebus, et singulis elementis ab eo positis.
	Nam causam boni ascribebat speciei, causam vero mali materiae.
	Sed tamen causam boni et mali conati sunt investigare quidam primorum philosophorum, scilicet Anaxagoras et Empedocles, qui ad hoc specialiter aliquas causas in rebus constituerunt, ut ab eis possent assignare principia boni et mali.
	In hoc autem quod boni causas et mali tetigerunt, aliquo modo accedebant ad ponendum causam finalem, licet non per se, sed per accidens eam ponerent, ut infra dicetur.</p>

</div3></div2>
<div2 n="11"><head>Lectio 11</head>
<A NAME="81737"/>
<div3><head>n. 1</head>
<p>Hic recolligit omnia quae ab antiquis de causis sunt dicta: et circa hoc tria facit.
	Primo ostendit, quod priores philosophi nullam causam de quatuor generibus causarum ab eis suprapositis addere potuerunt.
	Secundo ostendit qualiter praedictas causas tetigerunt, ibi, sed omnes obscure et cetera.
	Tertio concludit conclusionem principaliter intentam, ibi, quod quidem igitur recte et cetera.
	Dicit ergo, quod breviter et sub quodam capitulo sive compendio pertranseundo dictum est, quid philosophi, et quomodo locuti sunt de principiis rerum et de veritate, quantum ad ipsam rerum substantiam.
	Sed ex eorum dictis tantum haberi potest, quod nullus eorum, qui de causis et principiis rerum dixerunt, potuit dicere aliquas causas praeter illas, quae distinctae sunt secundo physicorum.</p>
</div3>

<A NAME="81738"/>
<div3><head>n. 2</head>
<p>Deinde cum dicit sed omnes hic ponit qualiter illas causas posuerunt.
	Et primo in generali.
	Secundo in speciali, ibi, illi namque et cetera.
	Dicit ergo primo, quod non solum nihil addiderunt, sed quo modo appropinquaverunt, et hoc non manifeste, sed obscure.
	Non enim assignaverunt secundum quod genus causae principia ab eis posita rerum causae essent; sed solum posuerunt illa, quae ad aliquod genus causae adaptari possunt.</p>
</div3>

<A NAME="81739"/>
<div3><head>n. 3</head>
<p>Deinde cum dicit illi namque hic ostendit in speciali quomodo singulas causas tetigerunt.
	Et primo quomodo tetigerunt causam materialem.
	Secundo quomodo causam efficientem, ibi, alii vero.
	Tertio quomodo causam formalem, ibi.
	Quod quid erat esse vero et cetera.
	Quarto quomodo causam finalem, ibi, cuius vero causa et cetera.
	Dicit ergo primo, quod illi, scilicet priores philosophi, omnes in hoc conveniunt, quod dant rebus aliquod principium quasi materiam.
	Differunt tamen in duobus.
	Primo, quia quidam posuerunt unam materiam, sicut Thales et Diogenes et similes: quidam plures, sicut Empedocles.
	Secundo, quia quidam posuerunt rerum materiam esse aliquod corpus, sicut praedicti philosophi.
	Quidam incorporeum, sicut Plato qui posuit dualitatem.
	Posuit enim Plato magnum et parvum, quae non dicunt aliquod corpus.
	Italici vero, idest Pythagorici posuerunt infinitum, quod iterum non est corpus.
	Empedocles vero quatuor elementa quae sunt corpora.
	Similiter Anaxagoras posuit <hi>infinitatem similium partium</hi> idest infinitas partes consimiles principia esse.
	Et hi omnes tetigerunt <hi>talem causam</hi>, scilicet materialem.
	Et etiam illi qui dixerunt aerem aut aquam aut ignem esse principium, vel aliquod medium inter haec elementa, scilicet igne spissius, aere subtilius; omnes enim tales praedicti tale corpus posuerunt esse primum elementum.
	Et sic patet quod dicit, quod philosophi quantum ad haec, quae praedicta sunt, posuerunt solam causam materialem.</p>
</div3>

<A NAME="81740"/>
<div3><head>n. 4</head>
<p>Deinde cum dicit alii quidem hic ponit opiniones de causa efficiente, dicens, quod alii praedictorum philosophorum posuerunt cum causa materiali causam unde principium motus: sicut quicumque posuerunt causam rerum amorem, odium, et intellectum; aut qui faciunt aliqua principia agentia praeter haec, sicut Parmenides qui posuit ignem quasi causam agentem.</p>
</div3>

<A NAME="81741"/>
<div3><head>n. 5</head>
<p>Deinde cum dicit quod quid hic ponit opiniones de causa formali; et dicit quod causa, per quam scitur quid est rei substantia, idest causam formalem, nullus manifeste rebus attribuit, et si aliquid tangerent antiqui philosophi quod pertineret ad causam formalem, sicut Empedocles qui posuit os et carnem habere aliquam rationem per quam sunt huiusmodi; non tamen hoc quod pertinet ad causam formalem ponebant per modum causae.</p>
</div3>

<A NAME="81742"/>
<div3><head>n. 6</head>
<p>Sed inter alios maxime appropinquaverunt ad ponendum causam formalem qui posuerunt species, et eas rationes qui ad species pertinent, sicut unitatem et numerum et alia huiusmodi.
	Species enim et ea quae sunt modo praedicto in speciebus, ut unitas et numerus, non suscipiuntur vel ponuntur ab eis ut materia rerum sensibilium, cum potius ex parte rerum sensibilium materiam ponant.
	Nec ponunt eas ut causas unde motus proveniat rebus, immo magis sunt rebus causa immobilitatis.
	Quicquid enim necessarium in sensibilibus invenitur, hoc ex speciebus causari dicebant, et ipsas, scilicet species, dicebant esse absque motu.
	Ad hoc enim ab eis ponebantur, ut dictum est, quod immobiles existentes uniformiter se haberent, ita quod de eis possent dari definitiones et fieri demonstrationes.
	Sed secundum eorum opinionem species rebus singulis praestant quidditatem per modum causae formalis, et unitas hoc ipsum praestat speciebus.</p>
</div3>

<A NAME="81743"/>
<div3><head>n. 7</head>
<p>Deinde cum dicit cuius vero hic ponit opiniones quorumdam de causa finali, dicens quod philosophi quodammodo finem cuius causa motus et transmutationes et actiones fiunt, dicunt esse causam, et quodammodo non dicunt, nec dicunt eodem modo, quo vera causa est.
	Illi enim qui dicunt causam esse intellectum vel amorem, ponunt eas causas quasi bonum.
	Dicebant enim huiusmodi esse causas ut res bene se habeant.
	Boni enim causa esse non potest nisi bonum.
	Unde sequitur quod ponerent intellectum et amorem esse causam, sicut bonum est causa.
	Bonum autem potest intelligi dupliciter.
	Uno modo sicut causa finalis, inquantum aliquid fit gratia alicuius boni.
	Alio modo per modum causae efficientis, sicut dicimus quod bonus homo facit bonum.
	Isti ergo philosophi non dixerunt praedictas causas esse bonas, quasi horum causa aliquod entium sit aut fiat, quod pertinet ad rationem causae finalis; sed quia a praedictis, scilicet intellectu et amore, procedebat motus quidam ad esse et fieri rerum, quod pertinet ad rationem causae efficientis.</p>
</div3>

<A NAME="81744"/>
<div3><head>n. 8</head>
<p>Similiter autem Pythagorici et Platonici qui dixerunt rerum substantiam esse ipsum unum et ens, uni etiam et enti attribuebant bonitatem.
	Et sic dicebant talem naturam, scilicet bonum, esse rebus sensibilibus causam substantiae, vel per modum causae formalis, sicut Plato posuit, vel per modum materiae sicut Pythagorici.
	Non tamen dicebant quod esse rerum aut fieri esset huius causa, scilicet unius et entis, quod pertinet ad rationem causae finalis.
	Et sic sicut naturales posuerunt bonum esse causam, non per modum causae formalis, sed per modum causae efficientis: ita Platonici posuerunt bonum esse causam per modum causae formalis et non per modum causae finalis: Pythagorici vero per modum causae materialis.</p>
</div3>

<A NAME="81745"/>
<div3><head>n. 9</head>
<p>Unde patet quod accidebat eis quodammodo dicere bonum esse causam, et quodammodo non dicere.
	Non enim simpliciter dicebant bonum esse causam, sed per accidens.
	Bonum enim secundum propriam rationem est causa per modum causae finalis.
	Quod ex hoc patet, quod bonum est, quod omnia appetunt.
	Id autem, in quod tendit appetitus, est finis: bonum igitur secundum propriam rationem est causa per modum finis.
	Illi igitur ponunt bonum simpliciter esse causam, qui ponunt ipsum esse causam finalem.
	Qui autem attribuunt bono alium modum causalitatis, ponunt ipsum esse causam, et hoc per accidens, quia non ex ratione boni, sed ratione eius cui accidit esse bonum, ut ex hoc quod est esse activum vel perfectivum.
	Unde patet quod isti philosophi causam finalem non ponebant nisi per accidens, quia scilicet ponebant pro causa, id cui convenit esse finem, scilicet bonum; non tamen posuerunt ipsum esse causam per modum finalis causae, ut dictum est.</p>
</div3>

<A NAME="81746"/>
<div3><head>n. 10</head>
<p>Deinde cum dicit quod quidem hic concludit conclusionem principaliter intentam, scilicet quod determinatio facta superius de causis quae et quot sint, recta fuit.
	Huius enim testimonium videntur praebere praedicti philosophi, nullum genus causae valentes addere supra praedicta.
	Et haec utilitas provenit ex praedictarum opinionum recitatione.
	Alia autem utilitas est, quia inde palam est, quod principia rerum sunt quaerenda in ista scientia, ut omnia quae antiqui posuerunt, et quae superius sunt determinata, aut aliquod horum.
	Maxime enim haec scientia considerat causam formalem et finalem et aliquo modo etiam moventem.
	Nec solum oportet praedictas opiniones recitasse; sed post haec transeundo dicendum est quomodo quilibet horum dixerit, et in quo bene, et in quo male; et quomodo ea quae dicuntur de principiis habent aliquam dubitationem.</p>

</div3></div2>
<div2 n="12"><head>Lectio 12</head>
<A NAME="81747"/>
<div3><head>n. 1</head>
<p>Postquam recitavit opiniones philosophorum de principiis, hic incipit eas improbare.
	Et dividitur in duas partes.
	Primo improbat singulas opiniones.
	Secundo recolligit ea quae dicta sunt, et continuat se ad sequentia, ibi, quoniam ergo dictas causas et cetera.
	Prima dividitur in duas partes.
	Primo reprobat opiniones eorum qui naturaliter locuti sunt.
	Secundo reprobat opiniones illorum qui non naturaliter sunt locuti, scilicet Pythagorae et Platonis, eo quod altiora principia posuerunt quam naturales, ibi, quicumque vero et cetera.
	Circa primum duo facit.
	Primo improbat opiniones eorum qui posuerunt unam causam materialem.
	Secundo eorum qui posuerunt plures, ibi, idem quoque et si quis.
	Circa primum duo facit.
	Primo improbat opiniones praedictas in generali.
	Secundo in speciali, ibi, et ad hoc et cetera.
	Improbat autem in generali triplici ratione.
	Prima ratio talis est.
	Quia in rebus non solum sunt corporea, sed etiam quaedam incorporea, ut patet ex libro de anima.
	Sed ipsi non posuerunt principia nisi corporea: quod ex hoc patet, quia ipsi ponebant, <hi>unum omne</hi> idest universum esse unum secundum substantiam, et esse unam naturam quasi materiam, et eam esse corpoream, et habentem <hi>mensuram</hi> idest dimensionem: corpus autem non potest esse causa rei incorporeae; ergo patet quod in hoc deliquerunt insufficienter rerum principia tradentes.
	Et non solum in hoc, sed in multis, ut ex sequentibus rationibus apparet.</p>
</div3>

<A NAME="81748"/>
<div3><head>n. 2</head>
<p>Deinde cum dicit <hi>de generatione</hi> hic ponit secundam rationem quae talis est.
	Quicumque habet necesse determinare de motu, oportet quod ponat causam motus: sed praedicti philosophi habebant necesse tractare de motu: quod ex duobus patet: tum quia ipsi conabantur dicere causas generationis et corruptionis rerum, quae sine motu non sunt: tum etiam quia de rebus omnibus naturaliter tractare volebant: naturalis autem consideratio requirit motum, eo quod natura est principium motus et quietis, ut patet secundo physicorum: ergo debebant tractare de causa, quae est principium motus.
	Et ita cum illam auferrent causam, nihil de ea dicendo, patet etiam quod in hoc deliquerunt.</p>
</div3>

<A NAME="81749"/>
<div3><head>n. 3</head>
<p>Deinde cum dicit amplius autem hic ponit tertiam rationem.
	Quaelibet enim res naturalis habet <hi>substantiam</hi>, idest formam partis, <hi>et quod quid est</hi>, idest quidditatem quae est forma totius.
	Formam dicit, inquantum est principium subsistendi: et quod quid est, inquantum est principium cognoscendi, quia per eam scitur quid est res: sed praedicti philosophi formam non ponebant esse alicuius causam: ergo insufficienter de rebus tractabant, in hoc etiam delinquentes, quod causam formalem praetermittebant.</p>
</div3>

<A NAME="81750"/>
<div3><head>n. 4</head>
<p>Deinde cum dicit nullus enim hic reprobat opiniones eorum in speciali: et hoc dupliciter.
	Primo quantum ad hoc quod ponebant elementa praeter ignem esse principia.
	Secundo quantum ad hoc quod praetermittebant terram, ibi, si vero est, quod est generatione et cetera.
	Primo ergo resumit eorum positionem, qui videlicet ponebant esse elementum quodlibet simplicium corporum praeter terram.
	Et rationem opinionis ostendit, quia ipsi videbant simplicia corpora ex invicem generari, ita quod quaedam fiunt ex illis per concretionem sive per inspissationem, sicut grossiora ex subtilioribus.</p>
</div3>

<A NAME="81751"/>
<div3><head>n. 5</head>
<p>Ostendit etiam modum procedendi contra eorum opiniones ex eorum rationibus.
	Ponebant enim hac ratione aliquod istorum esse principium, quia ex eo generabantur alia concretione vel discretione.
	Qui duo modi multum differunt quantum ad prioritatem vel posterioritatem eius ex quo aliquid generatur.
	Nam secundum unum modum videtur esse prius id ex quo generatur aliquid per concretionem.
	Et hanc rationem primo ponit.
	Secundum vero alium modum videtur esse prius illud, ex quo generatur aliquid per rarefactionem; et ex hoc sumit secundam rationem.</p>
</div3>

<A NAME="81752"/>
<div3><head>n. 6</head>
<p>Quod enim illud ex quo generatur aliquid per concretionem sit primum, hoc attestatur opinioni, quae nunc habetur, quod illud sit elementum maxime omnium, ex quo alia fiunt per concretionem.
	Quod quidem patet per rationem, et eorum positiones.
	Per rationem quidem: quia id ex quo fiunt alia per concretionem est hoc quod est subtilissimum inter corpora, minutissimas partes habens.
	Et hoc esse videtur simplicius.
	Unde si simplex est prius composito, videtur quod hoc sit primum.
	Per eorum vero positiones: quia quicumque posuerunt ignem esse principium, posuerunt ipsum primum esse principium, quia est subtilissimum corporum.
	Similiter autem alii visi sunt hanc rationem sequi, existimantes tale esse elementum corporum, quod est subtiles partes habens.
	Quod ex hoc patet, quod nullus posteriorum prosecutus est poetas theologos, qui dixerunt terram esse elementum.
	Et manifestum est quod hoc renuerunt ponere, <hi>propter magnitudinem partialitatis</hi> idest propter grossitiem partium.
	Constat autem quod quodlibet aliorum trium elementorum accepit aliquem philosophorum, qui iudicavit ipsum esse principium.
	Sed quia non dixerunt terram principium esse, ideo non potest dici quod hoc non dixerunt, quia esset contra communem opinionem.
	Nam multitudo hominum hoc existimabat, quod terra esset substantia omnium.
	Et Hesiodus etiam, qui fuit unus de theologicis poetis, dixit quod inter alia corpora primum facta est terra.
	Et sic patet quod opinio quod terra esset principium, fuit antiqua, quia ab ipsis poetis theologicis posita, qui fuerunt ante naturales philosophos: et publica, quia in eam consenserunt plures.
	Unde restat quod hac sola ratione posteriores naturales evitaverunt ponere terram esse principium, propter grossitiem partium.
	Sed constat quod terra habet grossiores partes quam aqua, et aqua quam aer, et aer quam ignis, et si quid est medium inter ea grossius est quam ignis.
	Unde patet, sequendo hanc rationem, quod nullus eorum recte dixit, nisi qui posuit ignem esse principium.
	Nam ex quo ratione subtilitatis aliquid ponitur principium, necessarium est illud poni primum principium quod est omnium subtilissimum.</p>
</div3>

<A NAME="81753"/>
<div3><head>n. 7</head>
<p>Deinde cum dicit si vero hic ponit aliam rationem, per quam e converso videtur quod terra sit maxime elementum.
	Constat enim quod illud quod est in generatione posterius, est prius secundum naturam; eo quod natura in finem generationis tendit, sicut in id quod est primum in eius intentione.
	Sed quanto aliquid est magis densum et compositum, tanto est etiam posterius generatione: quia in via generationis ex simplicibus proceditur ad composita, sicut ex elementis fiunt mixta, et ex mixtis humores et membra: ergo illud quod est magis compositum et spissum illud est prius secundum naturam.
	Et sic sequitur contrarium eius quod prima ratio concludebat, scilicet quod aqua sit prior aere, et terra prior aqua quasi primum principium.</p>
</div3>

<A NAME="81754"/>
<div3><head>n. 8</head>
<p>Est autem attendendum quod differt quaerere illud quod est prius in uno et eodem, et illud quod est prius simpliciter.
	Si enim quaeratur quid est prius simpliciter, oportet perfectum esse prius imperfecto, sicut et actum potentia.
	Nihil enim reducitur de imperfecto ad perfectum, vel de potentia in actum, nisi per aliquod perfectum ens actu.
	Et ideo, si loquamur de primo universi, oportet ipsum esse perfectissimum.
	Sed respectu unius particularis, quod procedit de potentia in actum perfectum, potentia est prius tempore actu, licet posterius natura.
	Constat etiam quod primum omnium oportet esse simplicissimum, eo quod composita dependent a simplici et non e converso.
	Necessarium ergo erat antiquis naturalibus quod utrumque attribuerent primo principio totius universi, scilicet cum summa simplicitate maximam perfectionem.
	Haec autem duo non possunt simul attribui alicui principio corporali.
	Nam in corporibus generabilibus et corruptibilibus sunt simplicissima imperfecta; ideo cogebantur quasi rationibus contrariis diversa principia ponere.
	Praeeligebant autem rationem simplicitatis, quia non considerabant res nisi secundum modum, secundum quem aliquid exit de potentia in actum; in cuius ordine non oportet id quod est principium esse perfectius.
	Huiusmodi autem contrarietatis dissolutio haberi non potest, nisi ponendo primum entium principium incorporeum: quia hoc erit simplicissimum, ut de eo inferius Aristoteles probabit.</p>
</div3>

<A NAME="81755"/>
<div3><head>n. 9</head>
<p>Concludit autem in fine quod de positionibus eorum, qui dixerunt unam causam materialem, ea sufficiant quae ad praesens dicta.</p>
</div3>

<A NAME="81756"/>
<div3><head>n. 10</head>
<p>Deinde cum dicit idem quoque hic ponit rationes contra ponentes plures causas materiales.
	Et primo contra Empedoclem.
	Secundo contra Anaxagoram, ibi, Anaxagoram et cetera.
	Dicit ergo primo, quod idem accidit Empedocli qui posuit quatuor corpora esse materiam, quia patiebatur eamdem difficultatem ex praedicta contrarietate.
	Nam ex ratione simplicitatis, ignis videbatur esse maxime principium, alia vero ratione terra, ut dictum est.
	Quaedam etiam inconvenientia accidunt Empedocli eadem cum praedictis.
	Sicut de hoc quod non posuit causam formalem, et de praedicta contrarietate simplicitatis et perfectionis in corporalibus, licet contra eum non sit ratio de ablatione causae moventis.
	Sed quaedam alia inconvenientia accidunt ei, propria praeter ea quae accidunt ponentibus unam causam materialem.</p>
</div3>

<A NAME="81757"/>
<div3><head>n. 11</head>
<p>Et hoc patet tribus rationibus.
	Quarum prima talis est.
	Quia prima principia non generantur ex invicem, eo quod principia semper oportet manere, ut dictum est primo physicorum.
	Sed ad sensum videmus quod quatuor elementa ex invicem generantur, unde et de eorum generatione in scientia naturali determinatur.
	Ergo inconvenienter posuit quatuor elementa prima rerum principia.</p>
</div3>

<A NAME="81758"/>
<div3><head>n. 12</head>
<p>Deinde cum dicit et de moventium hic ostendit secundum inconveniens quod pertinet ad causam moventem.
	Ponere enim plures causas moventes et contrarias non omnino dictum est recte, nec omnino rationabiliter.
	Si enim causae moventes accipiantur proxime, oportet eas esse contrarias, cum earum effectus contrarii appareant.
	Si autem accipiatur prima causa, tunc oportet esse unum, sicut apparet in duodecimo huius scientiae, et in octavo physicorum.
	Cum igitur ipse intendat ponere primas causas moventes, inconvenienter posuit eas contrarias.</p>
</div3>

<A NAME="81759"/>
<div3><head>n. 13</head>
<p>Deinde cum dicit et ex toto hic ponit tertiam rationem quae ducit ad inconveniens, et est talis.
	In omni alteratione oportet esse idem subiectum quod patitur contraria.
	Et hoc ideo, quia ex uno contrario non fit alterum, ita quod unum contrarium in alterum convertatur, sicut ex calido non fit frigidum, ita quod ipse calor fiat frigus vel e converso, licet ex calido fiat frigidum suppositum uno subiecto tantum, inquantum unum subiectum quod suberat calori, postea subest frigori.
	Empedocles vero non posuit unum subiectum contrariis, immo contraria in diversis subiectis posuit, sicut calidum in igne, et frigidum in aqua.
	Nec iterum posuit istis duobus unam naturam subiectam; ergo nullo modo potuit alterationem ponere.
	Et hoc est inconveniens quod alteratio totaliter auferatur.</p>
</div3>

<A NAME="81760"/>
<div3><head>n. 14</head>
<p>Deinde cum dicit Anaxagoram vero hic prosequitur de opinione Anaxagorae: et circa hoc duo facit.
	Primo ostendit qualiter opinio Anaxagorae est suscipienda quasi vera, et quomodo quasi falsa in generali.
	Secundo explicat utrumque in speciali, ibi, nam absurdo existente et cetera.
	Dicit ergo primo quod si quis vult suscipere opinionem Anaxagorae veram de eo quod posuit duo principia, scilicet materiam et causam agentem, accipiat eam secundum rationem quam videtur ipse secutus, quasi quadam necessitate veritatis coactus, ut sequeretur eos, qui hanc rationem exprimunt.
	Ipse vero <hi>non articulavit eam</hi>, idest non expresse distinxit.
	Eius ergo opinio est vera quantum ad hoc quod non expressit, falsa quantum ad hoc quod expressit.</p>
</div3>

<A NAME="81761"/>
<div3><head>n. 15</head>
<p>Et hoc in speciali patet sic.
	Quia si totaliter accipiatur eius opinio secundum quod in superficie apparebat ex eius dictis, apparebit maior absurditas propter quatuor rationes.
	Primo, quia hoc ipsum quod est, omnia in principio mundi fuisse permixta, est absurdum, cum distinctio partium mundi aestimetur secundum sententiam Aristotelis sempiterna.
	Secunda ratio est, quia impermixtum se habet ad permixtum sicut simplex ad compositum: sed simplicia praeexistunt compositis, et non e converso: ergo impermixta oportet praeexistere mixtis, cuius contrarium Anaxagoras dicebat.
	Tertia ratio est, quia non quodlibet natum est misceri cuilibet in corporibus; sed illa sola nata sunt adinvicem misceri, quae nata sunt adinvicem transire per aliquam alterationem, eo quod mixtio est miscibilium alteratorum unio.
	Anaxagoras vero ponebat quodlibet esse mixtum cuilibet.
	Quarta ratio est, quia eorumdem est permixtio et separatio: non enim dicuntur misceri nisi illa quae apta nata sunt separata existere: sed passiones et accidentia sunt permixta substantiis, ut Anaxagoras dicebat: ergo sequeretur quod passiones et accidentia possent a substantiis separari, quod est manifeste falsum.
	Istae igitur absurditates apparent, si consideretur opinio Anaxagorae superficialiter.</p>
</div3>

<A NAME="81762"/>
<div3><head>n. 16</head>
<p>Tamen si quis exequatur <hi>articulariter</hi>, idest distincte et manifeste perquirat quod Anaxagoras <hi>vult dicere</hi>, idest ad quod eius intellectus tendebat, licet exprimere nesciret, apparebit eius dictum mirabilius et subtilius praecedentium philosophorum dictis.
	Et hoc propter duo.
	Primo, quia magis accessit ad veram materiae cognitionem.
	Quod ex hoc patet, quia in illa permixtione rerum quando nihil erat ab alio discretum, sed omnia erant permixta, de illa substantia sic permixta, quam ponebat rerum materiam, nihil vere poterat de ea praedicari, ut patet de coloribus; non enim poterat de ea praedicari aliquis specialis color, ut diceretur esse alba, vel nigra, vel secundum aliquem alium colorem colorata; quia secundum hoc oporteret illum colorem non esse aliis permixtum.
	Et similiter color in genere non poterat de ea praedicari, ut diceretur esse colorata; quia de quocumque praedicatur genus, necesse est aliquam eius speciem praedicari, sive sit praedicatio univoca sive denominativa.
	Unde si illa substantia esset colorata, de necessitate haberet aliquem determinatum colorem, quod est contra praedicta.
	Et similis ratio est de <hi>humoribus</hi> idest saporibus, et de omnibus aliis huiusmodi.
	Unde nec ipsa genera prima poterant de ipso praedicari, ut scilicet esse qualis vel quanta vel aliquid huiusmodi.
	Si enim genera praedicarentur, oportet quod aliqua specierum particularium inesset ei; quod est impossibile, si ponantur omnia esse permixta; quia iam ista species, quae de illa substantia diceretur, esset ab aliis distincta.
	Et haec est vera natura materiae, ut scilicet non habeat actu aliquam formam, sed sit in potentia ad omnes; quia et ipsum mixtum non habet actu aliquid eorum quae in eius mixtionem conveniunt, sed potentia tantum.
	Et propter hanc similitudinem materiae primae ad mixtum, videtur posuisse mixtionem praedictam, licet aliqua differentia sit inter potentiam materiae et potentiam mixti.
	Nam miscibilia, etsi sint in potentia in mixto, tamen non sunt in eo in potentia pure passiva.
	Manent enim virtute in mixto.
	Quod ex hoc potest patere, quia mixtum habet motum et operationes ex virtute corporum miscibilium; quod non potest dici de his, quae sunt in potentia in materia prima.
	Est et alia differentia: quia mixtum etsi non sit actu aliquod miscibilium, est tamen aliquid actu: quod de materia prima dici non potest.
	Sed hanc differentiam videtur removere Anaxagoras ex hoc, quod non posuit particularem aliquam mixtionem, sed universalem omnium.</p>
</div3>

<A NAME="81763"/>
<div3><head>n. 17</head>
<p>Secundo, subtilius caeteris dixit, quia magis accessit ad verum cognitionem primi principii agentis.
	Dixit enim omnia esse permixta praeter intellectum; et hunc dixit solum esse impermixtum et purum.</p>
</div3>

<A NAME="81764"/>
<div3><head>n. 18</head>
<p>Ex quibus patet, quod ipse posuit duo esse principia, et ipsum intellectum posuit esse unum, secundum quod ipse est simplex et impermixtus; et alterum principium posuit materiam primam, quam ponimus sicut indeterminatam, antequam determinetur, et antequam aliquam speciem participet.
	Materia enim, cum sit infinitarum formarum, determinatur per formam, et per eam consequitur aliquam speciem.</p>
</div3>

<A NAME="81765"/>
<div3><head>n. 19</head>
<p>Patet igitur quod Anaxagoras secundum illa quae exprimit, nec dixit recte, nec plene.
	Tamen videbatur directe dicere aliquid propinquius opinionibus posteriorum, quae sunt veriores, scilicet opinioni Platonis et Aristotelis qui recte de materia prima senserunt, quae quidem opiniones tunc erant magis apparentes.</p>
</div3>

<A NAME="81766"/>
<div3><head>n. 20</head>
<p>Ultimo excusat se Aristoteles a perscrutatione diligentiori harum opinionum, quia sermones dictorum philosophorum sunt proprii sermonibus naturalibus, ad quos pertinet tractare de generatione et corruptione.
	Ipsi enim fere posuerunt principia et causas talis substantiae, scilicet materialis et corruptibilis.
	Dicit autem <hi>fere</hi>, quia de aliis substantiis non tractabant, quamvis quaedam principia ab eis posita possent ad alia etiam extendere, ut patet de intellectu maxime.
	Quia igitur non posuerunt principia communia omnibus substantiis, quod pertinet ad istam scientiam, sed principia solum substantiarum corruptibilium, quod pertinet ad scientiam naturalem; ideo diligens inquisitio de praedictis opinionibus magis pertinet ad scientiam naturalem quam ad istam.</p>

</div3></div2>
<div2 n="13"><head>Lectio 13</head>
<A NAME="81767"/>
<div3><head>n. 1</head>
<p>Hic disputat contra opiniones Pythagorae et Platonis, qui altera principia posuerunt quam naturalia.
	Et circa hoc duo facit.
	Primo ostendit quod consideratio harum opinionum magis pertinet ad scientiam praesentem, quam praedictarum.
	Secundo incipit contra eas disputare, ibi, ergo qui Pythagorici sunt vocati.
	Dicit ergo primo, quod illi qui <hi>faciunt theoricam</hi>, idest considerationem de omnibus entibus, et ponunt, quod entium quaedam sunt sensibilia, quaedam insensibilia, perscrutantur de utroque genere entium.
	Unde investigare de opinionibus eorum, qui bene et qui non bene dixerunt, magis pertinet ad perscrutationem quam proponimus tradere in hac scientia.
	Nam haec scientia est de omnibus entibus, non de aliquo particulari genere entis.
	Et sic illa quae pertinent ad omnia entis genera, magis sunt hic consideranda quam illa quae pertinent ad aliquod particulare genus entis et cetera.</p>
</div3>

<A NAME="81768"/>
<div3><head>n. 2</head>
<p>Deinde cum dicit ergo qui hic disputat contra opiniones praedictorum philosophorum.
	Et primo contra Pythagoram.
	Secundo contra Platonem, ibi, qui vero ideas.
	Circa primum duo facit.
	Primo ostendit in quo Pythagoras conveniebat cum naturalibus, et in quo ab eis differebat.
	Secundo disputat contra eius opinionem, ibi, ex quo tamen modo motus et cetera.
	Sciendum est ergo, quod Pythagorici in uno conveniebant cum naturalibus, in alio ab eis differebant.
	Differebant quidem in positione principiorum; usi sunt enim principiis rerum extraneo modo a naturalibus.
	Cuius causa est, quia principia rerum non acceperunt ex sensibilibus sicut naturales, sed ex mathematicis, quae sunt sine motu, unde non sunt naturalia.
	Quod autem mathematica dicuntur esse sine motu, referendum est ad illas scientias, quae sunt pure mathematicae, sicut arithmetica et geometria.
	Astrologia enim considerat motum, quia astrologia est media scientia inter mathematicam et naturalem.
	Principia enim sua astrologia et aliae mediae applicant ad res naturales, ut patet secundo physicorum.</p>
</div3>

<A NAME="81769"/>
<div3><head>n. 3</head>
<p>Conveniebat autem Pythagoras cum naturalibus quantum ad ea quorum principia quaerebat.
	Disputabat enim et tractabat de omnibus naturalibus.
	Tractabat enim de generatione caeli, et observabat omnia quae accidunt circa partes caeli, quae dicuntur diversae sphaerae, vel etiam diversae stellae: et quae accidunt circa passiones vel circa eclipses luminarium, et quae accidunt circa operationes et circa motus corporum caelestium, et circa eorum effectus in rebus inferioribus; et singulis huiusmodi dispensabat causas, adaptando scilicet unicuique propriam causam.
	Et videbatur etiam in hoc consentire aliis naturalibus, quod solum sit illud ens, quod est sensibile, quod comprehenditur a caelo quod videmus.
	Non enim ponebat aliquod corpus sensibile infinitum, sicut alii naturales posuerunt.
	Nec iterum ponebat plures mundos, sicut posuit Democritus.
	Ideo autem videbatur aestimare quod nulla entia essent nisi sensibilia, quia non assignabat principia et causas nisi talibus substantiis.
	Nihilominus tamen causae et principia, quae assignabat, non erant propria et determinata sensibilibus, sed erant sufficientia ascendere ad superiora entia, idest ad entia intellectualia.
	Et erant adhuc magis convenientia quam rationes naturalium, quae non poterant extendi ultra sensibilia, quia ponebant principia corporea.
	Pythagoras vero, quia ponebat principia incorporea, scilicet numeros, quamvis non poneret principia nisi corporum sensibilium, ponebat tamen entium intelligibilium, quae non sunt corpora, principia pene, sicut et Plato posterius fecit.</p>
</div3>

<A NAME="81770"/>
<div3><head>n. 4</head>
<p>Deinde cum dicit ex quo tamen hic ponit tres rationes contra opinionem Pythagorae: quarum prima talis est.
	Pythagoras non poterat assignare, quomodo motus adveniat rebus, quia non ponebat principia nisi finitum et infinitum, par et impar, quae ponebat principia sicut substantia, sive materialia principia.
	Sed oportebat eum concedere motum rebus inesse.
	Quomodo enim esset possibile sine motu et transmutatione esse generationem et corruptionem in corporibus, et operationes eorum, quae geruntur circa caelum, quae per motus quosdam fiunt? Patet quod nullo modo.
	Unde cum Pythagoras consideravit de generatione et corruptione, et eis quae geruntur circa caelum, patet quod insufficienter posuit non assignans aliqua principia motus.</p>
</div3>

<A NAME="81771"/>
<div3><head>n. 5</head>
<p>Deinde cum dicit amplius autem hic ponit secundam rationem.
	Pythagoras enim ponebat ex numeris componi magnitudines.
	Sed sive hoc probet, sive concedatur, non poterat ex numeris assignare causam, quare quaedam sunt gravia, quaedam levia.
	Quod ex hoc patet, quia rationes numerorum non magis adaptantur corporibus sensibilibus quam mathematicis quae sunt non gravia et levia.
	Unde patet, quod ipsi nihil dixerunt plus de corporibus sensibilibus, quam de mathematicis.
	Et sic patet, quod cum corpora sensibilia, ut ignis et terra et huiusmodi, inquantum talia, addant aliquid supra mathematica, nihil proprium de istis sensibilibus dixerunt secundum veram aestimationem.
	Et sic iterum patet, quod insufficienter posuerunt, praetermittentes assignare causas eorum, quae sunt propria sensibilibus.</p>
</div3>

<A NAME="81772"/>
<div3><head>n. 6</head>
<p>Deinde cum dicit amplius autem hic ostendit tertiam rationem, quae procedit ex hoc, quod Pythagoras videbatur ponere duo contraria.
	Ponebat enim ex una parte, quod numerus et numeri passiones sunt causa eorum quae sunt in caelo, et omnium generabilium et corruptibilium a principio mundi: ex alia vero ponebat, quod non erat aliquis alius numerus praeter istum numerum ex quo constituitur mundi substantia, numerum enim substantiam rerum posuit.
	Hoc autem quomodo est accipere, cum idem non sit causa suiipsius? Nam Pythagoras ex hoc dicit demonstrari, quod unumquodque horum sensibilium est numerus secundum substantiam suam, quia in hac parte universi sunt entia contingentia, de quibus est opinio, et quae subsunt tempori inquantum aliquando sunt et aliquando non sunt.
	Si autem generabilia et corruptibilia essent partim supra aut subtus, in ordine universi esset inordinatio, vel per modum iniustitiae, dum, scilicet, aliqua res sortiretur nobiliorem locum vel minus nobilem quam sibi debeatur: aut per modum discretionis, inquantum corpus si poneretur extra locum suum, divideretur a corporibus similis naturae: vel per modum mixtionis et confusionis, dum corpus extra suum locum positum oportet permisceri alteri corpori, sicut si aliqua pars aquae esset in aliquo loco aeris, vel in loco terrae.
	Et videtur in hoc tangere duplicem convenientiam corporis naturalis ad suum locum.
	Unam ex ordine situs, secundum quod nobiliora corpora sortiuntur altiorem locum, in quo videtur quaedam iustitia.
	Aliam autem ex similitudine vel dissimilitudine corporum locatorum adinvicem, cui contrariatur discretio et permixtio.
	Quia igitur res secundum quod determinatum situm habent, in universo convenienter se habent, quia situs in modico mutaretur sequeretur inconveniens, ut dictum et manifestum est, quod omnes partes universi sunt ordinatae secundum determinatam proportionem; omnis enim determinata proportio est secundum numeros.
	Unde ostendebat Pythagoras, quod omnia entia essent numerus.
	Sed ex alia parte videmus quod magnitudines constitutae in diversis locis sunt plures et diversae, quia singula loca universi consequuntur propriae passiones, quibus corpora diversificantur.
	Nam aliae sunt passiones corporis existentis sursum et deorsum.
	Cum igitur Pythagoras ratione praedicta dicat omnia sensibilia numerum, et videamus accidere diversitatem in sensibilibus secundum diversa loca, utrum sit idem et unus numerus tantum, qui est, <hi>in caelo</hi>, idest in toto corpore sensibili quod in caelo includatur, de quo oportet accipere quod est substantia uniuscuiusque sensibilis? Aut praeter hunc numerum qui est substantia rerum sensibilium, est alius numerus qui est eorum causa? Plato autem dixit alium numerum, qui est substantia sensibilium, et qui est causa.
	Et quia ipse Plato existimavit sicut Pythagoras, numeros esse ipsa corpora sensibilia et causas eorum, sed numeros intellectuales aestimavit causas insensibilium, numeros vero sensibiles causas esse et formas sensibilium.
	Quid quia Pythagoras non fecit, insufficienter posuit.</p>
</div3>

<A NAME="81773"/>
<div3><head>n. 7</head>
<p>Concludit autem in fine quod ista sufficiant de Pythagoricis opinionibus, nam eas tetigisse sufficit.</p>

</div3></div2>
<div2 n="14"><head>Lectio 14</head>
<A NAME="81774"/>
<div3><head>n. 1</head>
<p>Hic disputat contra opinionem Platonis: et dividitur in duas partes.
	Primo disputat contra eius opinionem, quantum ad hoc quod ponebat de rerum substantiis.
	Secundo quantum ad hoc quod de rerum principiis, ibi, omnino autem sapientia.
	Prima dividitur in duas partes.
	Primo enim disputat contra hoc quod ponebat substantias species.
	Secundo quantum ad hoc quod ponebat de mathematicis, ibi, amplius si sunt numeri.
	Circa primum duo facit.
	Primo enim disputat contra ipsam positionem Platonis.
	Secundo contra rationem ipsius, ibi, amplius autem secundum quos et cetera.
	Dicit ergo primo, quod Platonici ponentes ideas esse quasdam substantias separatas, in hoc videntur deliquisse, quia cum ipsi quaerentes causas horum sensibilium entium, praetermissis sensibilibus, adinvenerunt quaedam alia nova entia aequalia numeris sensibilibus.
	Et hoc videtur inconveniens: quia qui quaerit causas aliquarum rerum, debet ipsas certificare, non alias res addere, ex quarum positione accrescat necessitas inquisitionis: hoc enim simile est ac si aliquis vellet numerare res aliquas, quas non putet se posse numerare sicut pauciores, sed vult eas numerare multiplicando eas per additionem aliquarum rerum.
	Constat enim quod talis stulte movetur, quia in paucioribus est via magis plana, quia melius et facilius certificantur pauca quam multa.
	Et numerus tanto est certior quanto est minor, sicut propinquior unitati, quae est mensura certissima.
	Sicut autem numeratio est quaedam rerum certificatio quantum ad numerum, ita inquisitio de causis rerum est quaedam certa mensura ad certificationem naturae rerum.
	Unde sicut numeratae pauciores res facilius certificantur quantum ad earum numerum, ita pauciores res facilius certificantur quantum ad earum naturam.
	Unde cum Plato ad notificandum res sensibiles tantum, multiplicaverit rerum genera, adiunxit difficultates, accipiens quod est difficilius ad manifestationem facilioris, quod est inconveniens.</p>
</div3>

<A NAME="81775"/>
<div3><head>n. 2</head>
<p>Et quod ideae sint aequales numero, aut non pauciores sensibilibus, de quibus Platonici inquirunt causas (quibus Aristoteles se connumerat, quia Platonis discipulus fuit) et determinaverunt procedentes de his sensibilibus ad praedictas species, manifestum est si consideretur, qua ratione Platonici ideas induxerunt: hac, scilicet, quia videbant in omnibus univocis unum esse in multis.
	Unde id unum ponebant esse speciem separatam.
	Videmus tamen, quod circa omnes substantias rerum aliarum ab ideis invenitur unum in multis per modum univocae praedicationis, inquantum inveniuntur multa unius speciei et hoc non solum in sensibilibus corruptibilibus, sed etiam in mathematicis, quae sunt sempiterna: quia et in eis multa sunt unius speciei, ut supra dictum est.
	Unde relinquitur quod omnibus speciebus rerum sensibilium respondeat aliqua idea.
	Quaelibet igitur earum est quoddam aequivocum cum istis sensibilibus, quia communicat in nomine cum eis.
	Sicut enim Socrates dicitur homo, ita et illa.
	Tamen differunt ratione.
	Ratio enim Socratis est cum materia.
	Ratio vero hominis idealis est sine materia.
	Vel secundum aliam literam, unaquaeque species dicitur esse aliquid univocum, inquantum scilicet est unum in multis, et convenit cum illis de quibus praedicatur, quantum ad rationem speciei.
	Ideo autem dicit aequales, aut non pauciores, quia ideae vel ponuntur solum specierum, et sic erunt aequales numero istis sensibilibus, si numerentur hic sensibilia secundum diversas species, et non secundum diversa individua quae sunt infinita.
	Vel ponuntur ideae non solum specierum, sed etiam generum; et sic sunt plures ideae quam species sensibilium, quia ideae tunc erunt species omnes, et praeter haec omnia et singula genera.
	Et propter hoc dicit aut non pauciores quidem, sed plures.
	Vel aliter, ut dicantur esse aequales, inquantum ponebat eas esse sensibilium; non pauciores autem sed plures, inquantum ponebat eas non solum species sensibilium, sed etiam mathematicorum.</p>
</div3>

<A NAME="81776"/>
<div3><head>n. 3</head>
<p>Deinde cum dicit amplius autem hic disputat contra Platonem quantum ad rationem suae positionis.
	Et circa hoc duo facit.
	Primo tangit modos in generali, quibus rationes Platonis deficiebant.
	Secundo exponit illos in speciali, ibi, quia secundum rationes scientiarum.
	Dicit ergo primo, quod secundum nullum illorum modorum videntur species esse, secundum quos nos Platonici ostendimus species esse.
	Et hoc ideo quia ex quibusdam illorum modorum non necessarium est <hi>fieri syllogismum</hi>, idest quasdam rationes Platonis, quia scilicet non de necessitate possunt syllogizare species esse: ex quibusdam vero modis fit syllogismus, sed non ad propositum Platonis: quia per quasdam suas rationes ostenditur, quod species separatae sunt quarumdam rerum, quarum esse species Platonici non putaverunt similiter, sicut et illarum quarum putaverunt, esse species.</p>
</div3>

<A NAME="81777"/>
<div3><head>n. 4</head>
<p>Deinde cum dicit quia secundum hic prosequitur istos modos in speciali.
	Et primo prosequitur secundum, ostendendo quod sequitur per rationem Platonis species esse aliquorum, quorum species non ponebat.
	Secundo prosequitur primum, ostendens quod rationes Platonis non sunt sufficientes ad ostendendum esse ideas, ibi, omnium autem dubitabit aliquis et cetera.
	Circa primum ponit septem rationes: quarum prima talis est.
	Una rationum inducentium Platonem ad ponendum ideas sumebatur ex parte scientiae: quia videlicet scientia cum sit de necessariis, non potest esse de his sensibilibus, quae sunt corruptibilia, sed oportet quod sit de entibus separatis incorruptibilibus.
	Secundum igitur hanc rationem ex scientiis sumptam, sequitur quod species sint omnium quorumcumque sunt scientiae.
	Scientiae autem non solum sunt de hoc quod est esse unum in multis, quod est per affirmationem, sed etiam de negationibus: quia sicut sunt aliquae demonstrationes concludentes affirmativam propositionem, ita sunt etiam demonstrationes concludentes negativam propositionem: ergo oportet etiam negationum ponere ideas.</p>
</div3>

<A NAME="81778"/>
<div3><head>n. 5</head>
<p>Deinde cum dicit et secundum hic ponit secundam rationem.
	In scientiis enim non solum intelligitur quod quaedam semper se eodem modo habent, sed etiam quod quaedam corrumpuntur; aliter tolleretur scientia naturalis, quae circa motum versatur.
	Si igitur oportet esse ideas omnium illorum quae in scientiis intelliguntur, oportet esse ideas corruptibilium inquantum corruptibilia, hoc est inquantum sunt haec sensibilia singularia; sic enim sunt corruptibilia.
	Non autem potest dici secundum rationem Platonis, quod scientiae illae, quibus intelligimus corruptiones rerum, intelligantur corruptiones horum sensibilium; quia horum sensibilium non est intellectus, sed imaginatio vel phantasia, quae est motus factus a sensu secundum actum, secundum quod dicitur in secundo de anima.</p>
</div3>

<A NAME="81779"/>
<div3><head>n. 6</head>
<p>Deinde cum dicit amplius autem hic ponit tertiam rationem, quae continet duas conclusiones, quas certissimis rationibus dicit concludi.
	Una est, quia si ideae sunt omnium, quorum sunt scientiae, scientiae autem non solum sunt de absolutis, sed etiam sunt de his quae dicuntur ad aliquid, sequitur hac ratione faciente quod ideae sunt etiam eorum quae sunt ad aliquid: quod est contra opinionem Platonis; quia cum ideae separatae sint secundum se existentes, quod est contra rationem eius quod est ad aliquid, non ponebat Plato eorum quae sunt ad aliquid, aliquod esse genus idearum, quia secundum se dicuntur.</p>
</div3>

<A NAME="81780"/>
<div3><head>n. 7</head>
<p>Alia conclusio est quae ex aliis rationibus certissimis sequitur, quod scilicet sit tertius homo.
	Quod quidem tripliciter potest intelligi.
	Uno modo quod intelligatur, quod homo idealis sit tertius a duobus hominibus sensibilibus, qui communis hominis praedicationem suscipiunt.
	Sed haec non videtur eius esse intentio, licet non tangatur secundo elenchorum: haec enim est positio contra quam disputat: unde ad hoc non duceret quasi ad inconveniens.</p>
</div3>

<A NAME="81781"/>
<div3><head>n. 8</head>
<p>Alio modo potest intelligi, ut dicatur tertius homo, scilicet qui sit communis et homini ideali et homini sensibili.
	Cum enim homo sensibilis et homo idealis conveniant in ratione, sicut duo homines sensibiles, et sicut homo idealis ponitur tertius praeter duos homines sensibiles, ita alius homo debet poni tertius praeter hominem idealem et hominem sensibilem.
	Et hoc etiam non videtur hic esse eius intentio, quia ad hoc inconveniens statim alia ratione ducet: unde esset superfluum hic ad idem inconveniens ducere.</p>
</div3>

<A NAME="81782"/>
<div3><head>n. 9</head>
<p>Tertio modo potest intelligi, quia Plato ponebat in quibusdam generibus tria, quaedam scilicet sensibilia, mathematica et species, sicut in numeris et lineis et omnibus huiusmodi.
	Non est autem maior ratio quare in quibusdam rebus ponantur media quam in aliis; ergo oportebat etiam in specie hominis ponere hominem medium, qui erit tertius inter hominem sensibilem et idealem: et hanc etiam rationem in posterioribus libris Aristoteles ponit.</p>
</div3>

<A NAME="81783"/>
<div3><head>n. 10</head>
<p>Deinde cum dicit et omnino hic ponit quartam rationem quae talis est.
	Quicumque per suam rationem removet aliqua, quae sunt apud eum magis nota quam ipsa positio, inconvenienter ponit.
	Sed istae rationes, quas Plato posuit, de speciebus separatis, auferunt quaedam principia, quae Platonici dicentes esse species magis volunt esse vera quam hoc ipsum quod est, ideas esse: ergo Plato inconvenienter posuit.
	Minorem autem sic manifestat.
	Ideae secundum Platonem sunt priores rebus sensibilibus et mathematicis: sed ipsae ideae sunt numeri secundum eum, et magis numeri impares quam pares, quia numerum imparem attribuebat formae, parem autem materiae.
	Unde et dualitatem dixit esse materiam.
	Sequitur ergo quod alii numeri sunt priores dualitate, quam ponebat sicut materiam sensibilium, ponens magnum et parvum.
	Cuius contrarium Platonici maxime asserebant, scilicet dualitatem esse primam in genere numeri.</p>
</div3>

<A NAME="81784"/>
<div3><head>n. 11</head>
<p>Item si, sicut per superiorem rationem probatum est, oportet esse aliquas ideas relationum, quae sint secundum se ad aliquid, et ipsa idea est prior eo quod participat ideam, sequitur quod hoc ipsum quod est ad aliquid est prius absoluto quod secundum se dicitur.
	Nam huiusmodi substantiae sensibiles, quae participant ideas, absolute dicuntur.
	Et similiter de omnibus est quaecumque illi qui sequuntur opinionem de ideis dicunt opposita principiis per se notis, quae etiam ipsi maxime concedebant.</p>
</div3>

<A NAME="81785"/>
<div3><head>n. 12</head>
<p>Deinde cum dicit amplius autem hic ponit quintam rationem, quae talis est.
	Ideae ponebantur a Platone, ut eis competerent rationes sive definitiones positae in scientiis, ut etiam de eis scientiae esse possent.
	Sed <hi>intelligentia una</hi>, idest simplex et indivisibilis, qua scitur de unoquoque quid est, non solum est circa substantias <hi>sed etiam de aliis</hi>, scilicet accidentibus.
	Et similiter scientiae non solum sunt substantiae, et de substantia, sed etiam inveniuntur scientiae <hi>aliorum</hi>, scilicet accidentium: ergo patet quod ad aestimationem, secundum quam vos Platonici esse dicitis ideas, sequitur quod species non solum essent substantiarum, sed etiam multorum aliorum, scilicet accidentium.
	Et hoc idem sequitur non solum propter definitiones et scientias, sed etiam accidunt multa <hi>alia talia</hi>, scilicet plurima, ex quibus oportet ponere ideas accidentium secundum rationes Platonis.
	Sicut quia ponebat ideas principia essendi et fieri rerum, et multorum huiusmodi, quae conveniunt accidentibus.</p>
</div3>

<A NAME="81786"/>
<div3><head>n. 13</head>
<p>Sed ex alia parte secundum quod Plato opinabatur de ideis, et secundum necessitatem, qua sunt necessariae sensibilibus <hi>inquantum</hi> scilicet sunt participabiles a sensibilibus, est necessarium ponere quod ideae sint solum substantiarum.
	Quod sic patet.
	Ea quae sunt secundum accidens non participantur: sed ideam oportet participari in unoquoque inquantum non dicitur de subiecto.
	Quod sic patet.
	Quia si aliquod sensibile participat <hi>per se duplo</hi>, idest duplo separato (sic enim appellabat Plato omnia separata, scilicet per se entia): oportet quod participet sempiterno; non quidem per se, quia tunc sequeretur quod dupla sensibilia essent sempiterna, sed per accidens: inquantum scilicet ipsum per se duplum quod participatur est sempiternum.
	Ex quo patet quod participatio non est eorum quae accidentia sunt, sed solummodo substantiarum.
	Unde secundum opinionem Platonis non erat aliquod accidens species separata, sed solum substantia: et tamen secundum rationem sumptam ex scientiis oportebat quod esset species etiam accidentium, ut dictum est.</p>
</div3>

<A NAME="81787"/>
<div3><head>n. 14</head>
<p>Deinde cum dicit haec vero hic ponit sextam rationem, quae talis est.
	Istae res sensibiles substantiam significant in rebus quae videntur et similiter illic, ut in rebus intelligibilibus, quae substantiam significant, quia tam intelligibilia quam sensibilia substantiam ponebant: ergo necesse est ponere praeter utrasque substantias, scilicet intelligibiles et sensibiles, aliquid commune eis quod sit unum in multis: ex hac enim ratione Platonici ideas ponebant, quia inveniebant unum in multis, quod credebant esse praeter illa multa.</p>
</div3>

<A NAME="81788"/>
<div3><head>n. 15</head>
<p>Et quod hoc ponere sit necessarium, scilicet aliquod unum praeter substantias sensibiles et praeter species, sic ostendit.
	Aut enim ideae et sensibilia quae participant ideas sunt unius speciei aut non.
	Si sunt unius speciei, omnium autem multorum in specie convenientium oportet ponere secundum positionem Platonis unam speciem separatam communem, oportebit igitur aliquid ponere commune sensibilibus et ipsis ideis, quod sit separatum ab utroque.
	Non potest autem responderi ad hanc rationem quod ideae quae sunt incorporales et immateriales non indigent aliis speciebus superioribus; quia similiter mathematica quae ponuntur a Platone media inter sensibilia et species, sunt incorporea et immaterialia: et tamen, quia plura eorum inveniuntur unius speciei, Plato posuit eorum speciem communem separatam, qua etiam participant non solum mathematica, sed etiam sensibilia.
	Si igitur est una et eadem dualitas, quae est species vel idea dualitatis, quae quidem est etiam in dualitatibus sensibilibus quae sunt corruptibiles, sicut exemplar est in exemplato et in dualitatibus etiam mathematicis quae sunt multae unius speciei, sed tamen sunt sempiternae, eadem ratione in eadem dualitate, scilicet quae est idea et in alia quae est mathematica, vel sensibilis, erit alia dualitas separata.
	Non enim potest reddi propter quid illud sit, et hoc non sit.</p>
</div3>

<A NAME="81789"/>
<div3><head>n. 16</head>
<p>Si autem detur alia pars, scilicet sensibilia quae participant ideas non sunt eiusdem speciei cum ideis: sequitur quod nomen quod dicitur de ideis et de substantia sensibili dicatur omnino aequivoce.
	Illa enim dicuntur aequivoce, quorum solum nomen commune est, ratione speciei existente diversa.
	Nec solum sequitur quod sint quocumque modo aequivoca, sed simpliciter aequivoca, sicut illa quibus imponitur unum nomen sine respectu ad aliquam communicationem, quae dicuntur aequivoca a casu.
	Sicut si aliquem hominem aliquis vocaret Calliam et aliquod lignum.</p>
</div3>

<A NAME="81790"/>
<div3><head>n. 17</head>
<p>Hoc autem ideo addidit Aristoteles quia posset aliquis dicere quod non omnino aequivoce aliquod nomen praedicatur de idea et de substantia sensibili, cum de idea praedicetur essentialiter, de substantia vero sensibili per participationem.
	Nam idea hominis secundum Platonem dicitur per se homo, hic autem homo sensibilis dicitur per participationem.
	Sed tamen talis aequivocatio non est pura; sed nomen quod per participationem praedicatur, dicitur per respectum ad illud quod praedicatur per se, quod non est pura aequivocatio, sed multiplicitas analogiae.
	Si autem essent omnino aequivoca a casu idea et substantia sensibilis, sequeretur quod per unum non posset cognosci aliud, sicut aequivoca non se invicem notificant.</p>

</div3></div2>
<div2 n="15"><head>Lectio 15</head>
<A NAME="81791"/>
<div3><head>n. 1</head>
<p>Hic improbat opinionem Platonis quantum ad hoc quod non concludebat quod concludere intendebat.
	Intendebat enim Plato concludere ideas esse per hoc, quod sunt necesse sensibilibus rebus secundum aliquem modum.
	Unde Aristoteles ostendens quod ideae ad nihil possunt sensibilibus utiles esse, destruit rationes Platonis de positione idearum: et ideo dicit, quod inter omnia dubitabilia, quae sunt contra Platonem, illud est maximum, quod species a Platone positae non videntur aliquid conferre rebus sensibilibus, nec sempiternis, sicut sunt corpora caelestia: nec his, quae fiunt et corrumpuntur, sicut corpora elementaria.
	Quod sigillatim de omnibus ostendit propter quae Plato ponebat ideas, cum dicit nec enim.</p>
</div3>

<A NAME="81792"/>
<div3><head>n. 2</head>
<p>Ibi incipit quinque ostendere.
	Primo quod non prosunt ad motum.
	Secundo quod non prosunt ad scientias, ibi, sed nec ad scientiam.
	Tertio quod non prosunt exemplaria, ibi, dicere vero exemplaria et cetera.
	Quarto quod non prosunt sicut substantiae, ibi, amplius opinabitur.
	Quinto quod non prosunt sicut causae fiendi, ibi, in Phaedone vero et cetera.
	Dicit ergo primo, quod species non possunt conferre sensibilibus, ita quod sint eis causa motus vel transmutationis alicuius.
	Cuius rationem hic non dicit, sed superius tetigit, quia videlicet ideae non introducebantur propter motum, sed magis propter immobilitatem.
	Quia enim Platoni videbatur quod omnia sensibilia semper essent in motu, voluit aliquid ponere extra sensibilia fixum et immobile, de quo posset esse certa scientia.
	Unde species non poterant ab eo poni sicut principia sensibilia motus, sed potius sicut immobiles, et immobilitatis principia: ut scilicet si aliquid fixum et eodem modo se habens in rebus sensibilibus invenitur, hoc sit secundum participantiam idearum, quae per se sunt immobiles.</p>
</div3>

<A NAME="81793"/>
<div3><head>n. 3</head>
<p>Deinde cum dicit sed nec ad ostendit secundo, quod species non prosunt sensibilibus ad scientiam, tali ratione.
	Cognitio uniuscuiusque perficitur per cognitionem suae substantiae, et non per cognitionem aliquarum substantiarum extrinsecarum: sed substantiae separatae quas dicebant species, sunt omnino aliae ab istis substantiis sensibilibus: ergo earum cognitio non auxiliatur ad scientiam illorum sensibilium.</p>
</div3>

<A NAME="81794"/>
<div3><head>n. 4</head>
<p>Nec potest dici quod illae species sunt substantiae istorum sensibilium: nam cuiuslibet rei substantia est in eo cuius est substantia.
	Si igitur illae species essent substantiae rerum sensibilium, essent in his sensibilibus: quod est contra Platonem.</p>
</div3>

<A NAME="81795"/>
<div3><head>n. 5</head>
<p>Nec iterum potest dici quod illae species adsint istis substantiis sensibilibus, sicut participantibus eas.
	Hoc enim modo Plato opinabatur aliquas species horum sensibilium causas esse.
	Sicut nos intelligeremus ipsum album per se existens, ac si esset quoddam album separatum, permisceri albo quod est in subiecto, et albedinem participare, ut sic etiam dicamus quod homo iste, qui est separatus, permisceatur huic homini qui componitur ex materia et natura speciei, quam participat.
	Sed haec ratio est valde <hi>mobilis</hi>, idest destructibilis: hanc enim rationem primo tetigit Anaxagoras qui posuit etiam formas et accidentia permisceri rebus.
	Et secundo tetigit Hesiodus et alii quidam.
	Et ideo dico quod est valde mobilis, scilicet quia facile est colligere multa impossibilia contra talem opinionem.
	Sequitur enim, sicut supra dixit contra Anaxagoram, quod accidentia et formae possunt esse sine substantiis.
	Nam ea sola nata sunt misceri quae possunt separatim existere.</p>
</div3>

<A NAME="81796"/>
<div3><head>n. 6</head>
<p>Sic igitur non potest dici quod species sic conferant ad scientiam sensibilium ut eorum substantiae, nec quod sint eis principia existendi per modum participandi.
	Nec etiam potest dici quod ex speciebus sicut ex principiis <hi>sunt alia</hi>, scilicet sensibilia secundum ullum eorum modum qui consueverunt dici.
	Unde si eadem sunt principia essendi et cognoscendi, oportet quod species non conferant ad scientias, cum principia essendi esse non possint.
	Ideo autem dicit secundum ullum modum consuetorum dici, quia Plato invenerat novos modos aliquid ex alio cognoscendi.</p>
</div3>

<A NAME="81797"/>
<div3><head>n. 7</head>
<p>Deinde cum dicit dicere vero hic tertio ostendit, quod species non conferant sensibilibus sicut exemplaria.
	Et primo proponit intentum.
	Secundo probat, ibi, nam quid opus est et cetera.
	Dicit ergo primo, quod dicere species esse exemplaria sensibilium et mathematicorum eo quod huiusmodi causas participent, est dupliciter inconveniens.
	Uno modo, quia vanum et nulla utilitas est huiusmodi exemplaria ponere, sicut ostendet.
	Alio modo quia est simile metaphoris quas poetae inducunt, quod ad philosophum non pertinet.
	Nam philosophus ex propriis docere debet.
	Ideo autem hoc dicit esse metaphoricum, quia Plato productionem rerum naturalium assimilavit factioni rerum artificialium, in quibus artifex ad aliquid exemplar respiciens, operatur aliquid simile suae arti.</p>
</div3>

<A NAME="81798"/>
<div3><head>n. 8</head>
<p>Deinde cum dicit nam quid est hic probat propositum tribus rationibus.
	Hoc enim videtur esse opus exemplaris, idest utilitas, quod artifex respiciens ad exemplar inducat similitudinem formae in suo artificio.
	Videmus autem in operatione naturalium rerum, quod similia ex similibus generantur, sicut ex homine generatur homo.
	Aut ergo similitudo ista provenit in rebus generatis propter respectum alicuius agentis ad exemplar, aut non.
	Si non, quid erat <hi>opus</hi>, idest utilitas quod aliquod agens sic respiciens ad ideas sicut ad exemplaria? Quasi dicat, nullum.
	Si autem similitudo provenit ex respectu ad exemplar separatum, tunc non poterit dici quod causa huius similitudinis in genito sit forma inferioris generantis.
	Fiet enim aliquid simile propter respectum ad hoc exemplar separatum, et non per respectum ad agens hoc sensibile.
	Et hoc est quod dicit <hi>et non simile illi</hi>, idest agenti sensibili.
	Ex quo sequitur hoc inconveniens quod aliquis generetur similis Socrati, sive posito, sive remoto Socrate.
	Quod videmus esse falsum; quia nisi Socrates agat in generatione, nunquam generabitur aliquis similis Socrati.
	Si igitur hoc est falsum, quod non similitudo generatorum dependeat a proximis generantibus, vanum et superfluum est ponere aliqua exemplaria separata.</p>
</div3>

<A NAME="81799"/>
<div3><head>n. 9</head>
<p>Sciendum autem quod illa ratio, etsi destruat exemplaria separata a Platone posita, non tamen removet divinam scientiam esse rerum omnium exemplarem.
	Cum enim res naturales naturaliter intendant similitudines in res generatas inducere, oportet quod ista intentio ad aliquod principium dirigens reducatur, quod est in finem ordinans unumquodque.
	Et hoc non potest esse nisi intellectus cuius sit cognoscere finem et proportionem rerum in finem.
	Et sic ista similitudo effectuum ad causas naturales reducitur, sicut in primum principium, in intellectum aliquem.
	Non autem oportet quod in aliquas alias formas separatas: quia ad similitudinem praedictam sufficit praedicta directio in finem, qua virtutes naturales diriguntur a primo intellectu.</p>
</div3>

<A NAME="81800"/>
<div3><head>n. 10</head>
<p>Deinde cum dicit similiter autem hic ponit secundam rationem, quae talis est.
	Sicut Socrates ex eo quod est Socrates addit aliquid supra hominem, ita etiam homo addit aliquid supra animal: et sicut Socrates participat hominem, ita homo participat animal.
	Sed si praeter istum Socratem sensibilem poneretur alius Socrates sempiternus, quasi exemplaris, sequeretur quod huius Socratis sensibilis essent plura exemplaria, scilicet Socrates sempiternus et idea hominis: ergo et eadem ratione species hominis habet plura exemplaria.
	Erit enim exemplar eius et animal et bipes et iterum <hi>autosanthropos</hi>, idest idea hominis.
	Hoc autem est inconveniens quod unius exemplati sint plura exemplaria: ergo inconveniens est ponere huiusmodi sensibilium exemplaria.</p>
</div3>

<A NAME="81801"/>
<div3><head>n. 11</head>
<p>Deinde cum dicit amplius autem hic ponit tertiam rationem, quae talis est.
	Sicut se habet species ad individuum, ita se habet genus ad speciem.
	Si igitur species sunt exemplaria sensibilium individuorum, ut Plato ponit, ipsarum etiam specierum erunt aliqua exemplaria, scilicet genus specierum: quod est inconveniens: quia tunc sequeretur quod idem, scilicet species, erit exemplum alterius, scilicet individui sensibilis, et imago ab alio exemplata, scilicet a genere; quod videtur esse inconveniens.</p>
</div3>

<A NAME="81802"/>
<div3><head>n. 12</head>
<p>Deinde cum dicit amplius opinabitur hic quarto ostendit quod species non conferunt rebus sensibilibus sicut earum substantiae vel causae formales, quia <hi>hic opinabitur</hi>, idest hoc est opinativum (ut impersonaliter ponatur), quod impossibile est separari substantiam ab eo cuius est substantia.
	Sed hae separantur ab eo cuius sunt ideae, idest a sensibilibus: ergo non sunt substantiae sensibilium.</p>
</div3>

<A NAME="81803"/>
<div3><head>n. 13</head>
<p>Deinde cum dicit in Phaedone hic ostendit quod non conferunt species sensibilibus ad eorum fieri, quamvis Plato dixerit <hi>in Phaedone</hi>, idest in quodam suo libro, quod species sunt causae rebus sensibilibus essendi et fiendi.
	Sed hoc improbat duabus rationibus: quarum prima talis est.
	Posita causa ponitur effectus: sed existentibus speciebus non propter hoc fiunt entia particularia sive individua participantia species, nisi sit aliquid motivum quod moveat ad speciem.
	Quod ex hoc patet, quia species semper eodem modo sunt secundum Platonem.
	Si igitur eis positis essent vel fierent individua participantia eas, sequeretur quod semper essent huiusmodi individua, quod patet esse falsum: ergo non potest dici quod species sint causae fieri et esse rerum; et praecipue cum non poneret species causas esse motivas, ut supra dictum est.
	Sic enim a substantiis separatis immobilibus ponit Aristoteles procedere et fieri et esse inferiorum, inquantum illae substantiae sunt motivae caelestium corporum, quibus mediantibus causatur generatio et corruptio in istis inferioribus.</p>
</div3>

<A NAME="81804"/>
<div3><head>n. 14</head>
<p>Deinde cum dicit et multa hic ponit secundam rationem, quae talis est.
	Sicut se habent artificialia ad causas artificiales, ita se habent naturalia ad causas naturales.
	Sed videmus quod multa alia a naturalibus, ut domus et annulus, fiunt in istis inferioribus, quorum Platonici species non ponebant: ergo <hi>et alias</hi>, scilicet naturalia contingit esse et fieri propter tales causas proximas, quales contingit esse nunc dictas, scilicet artificiales; ut scilicet sicut res artificiales fiunt a proximis agentibus, ita et res naturales.</p>

</div3></div2>
<div2 n="16"><head>Lectio 16</head>
<A NAME="81805"/>
<div3><head>n. 1</head>
<p>Hic improbat opinionem Platonis de speciebus inquantum ponebat eas esse numeros.
	Et circa hoc duo facit.
	Primo disputat contra ea quae posita sunt ab ipso de numeris.
	Secundo contra ea quae posita sunt ab ipso de aliis mathematicis, ibi, volentes autem substantias et cetera.
	Circa primum ponit sex rationes: quarum prima talis est.
	Eorum quae sunt idem secundum substantiam, unum non est causa alterius: sed sensibilia secundum substantiam sunt numeri secundum Platonicos et Pythagoricos: si igitur species sunt etiam numeri, non poterunt species esse causae sensibilium.</p>
</div3>

<A NAME="81806"/>
<div3><head>n. 2</head>
<p>Si autem dicatur quod alii numeri sunt species, et alii sunt sensibilia, sicut ad literam Plato ponebat: ut si dicamus quod hic numerus est homo, et ille alius numerus est Socrates et alius numerus est Callias, istud adhuc non videtur sufficere: quia secundum hoc sensibilia et species conveniunt in ratione numeri: et eorum, quae sunt idem secundum rationem, unum non videtur esse causa alterius: ergo species non erunt causae horum sensibilium.</p>
</div3>

<A NAME="81807"/>
<div3><head>n. 3</head>
<p>Non iterum potest dici quod sunt causae; quia illi numeri, si sunt species, sunt sempiterni.
	Illa enim differentia non sufficit ad hoc quod quaedam ponantur causae aliorum; quia aliqua differunt per sempiternum et non sempiternum secundum esse suum absolute consideratum; sed per causam et causatum differunt secundum habitudinem unius ad alterum: ergo diversa numero non differunt per causam et causatum per hoc, quod quaedam sunt sempiterna, et quaedam non sempiterna.</p>
</div3>

<A NAME="81808"/>
<div3><head>n. 4</head>
<p>Si autem dicatur quod haec sensibilia sunt quaedam <hi>rationes</hi>, idest proportiones numerorum, et per hunc modum numeri sunt causae horum sensibilium, sicut videmus in <hi>symphoniis</hi>, idest in musicis consonantiis, quia numeri dicuntur esse causae consonantiarum, inquantum proportiones numerales, quae applicantur sonis, consonantias reddunt: palam est quod oportebat praeter ipsos numeros in sensibilibus ponere aliquod unum secundum genus, cui applicantur proportiones numerales: ut scilicet eorum, quae sunt illius generis proportiones, sensibilia constituant; sicut praeter proportiones numerales in consonantiis inveniuntur soni.
	Si autem illud, cui applicatur illa proportio numeralis in sensibilibus est materia, manifestum est quod oportebat dicere, quod ipsi numeri separati qui sunt species, sint proportiones alicuius unius, scilicet ad aliquod aliud.
	Oportet enim dicere quod hic homo, qui est Callias vel Socrates, est similis homini ideali qui dicitur <hi>autosanthropos</hi> idest per se homo.
	Si igitur Callias non est numerus tantum, sed magis est ratio quaedam vel proportio in numeris elementorum, scilicet ignis, terrae, aquae et aeris; et ipse homo idealis erit quaedam ratio vel proportio in numeris aliquorum; et non erit homo idealis numerus per suam substantiam.
	Ex quo sequitur, quod nullus numerus erit <hi>praeter ea</hi>, id est praeter res numeratas.
	Si enim numerus specierum est maxime separatus, et ille non est separatus a rebus, sed est quaedam proportio rerum numeratarum, nunc nullus alius numerus erit separatus: quod est contra Platonicos.</p>
</div3>

<A NAME="81809"/>
<div3><head>n. 5</head>
<p>Sequitur autem, quod homo idealis sit proportio aliquorum numeratorum, sive ponatur esse numerus, sive non: tam enim secundum ponentes substantias esse numeros, quam secundum naturales, qui numeros substantias esse non dicebant, oportet quod in rerum substantiis aliquae proportiones numerales inveniantur: quod patet praecipue ex opinione Empedoclis, qui ponebat unamquamque rerum sensibilium constitui per quamdam harmoniam et proportionem.</p>
</div3>

<A NAME="81810"/>
<div3><head>n. 6</head>
<p>Deinde cum dicit amplius ex hic ponit secundam rationem, quae talis est.
	Ex multis numeris fit unus numerus.
	Si igitur species sunt numeri, ex multis speciebus fiet una species, quod est impossibile.
	Nam si ex multis diversarum specierum aliquid unum in specie constituatur, hoc fit per mixtionem, in qua non salvantur species eorum quae miscentur, sicut ex quatuor elementis fit lapis.
	Et iterum ex huiusmodi diversis secundum speciem non fit aliquod unum ratione specierum, quia ipsae species non coniunguntur ad aliquod unum constituendum, nisi secundum rationem individuorum, qui alterantur, ut possint permisceri: ipsae autem species numerorum binarii et ternarii simul coniunctae numerum constituunt quinarium, ita quod in quinario uterque numerus remanet et salvatur.</p>
</div3>

<A NAME="81811"/>
<div3><head>n. 7</head>
<p>Sed quia ad hanc rationem posset responderi ex parte Platonis, quod ex multis numeris non fit unus numerus, sed quilibet numerus immediate constituitur ex unitatibus, ideo consequenter cum dicit <hi>sed si nec</hi> excludit etiam hanc responsionem.
	Si enim dicitur quod aliquis numerus maior, ut millenarius, non constituatur <hi>ex eis</hi>, scilicet ex duobus vel pluribus numeris minoribus, sed constituitur <hi>ex unis</hi>, idest ex unitatibus, remanebit quaestio quomodo se habent unitates adinvicem, ex quibus numeri constituuntur? Aut enim oportet, quod omnes unitates sint conformes adinvicem, aut quod sint difformes adinvicem.</p>
</div3>

<A NAME="81812"/>
<div3><head>n. 8</head>
<p>Sed primo modo sequuntur multa inconvenientia, et praecipue quantum ad ponentes species esse numeros; quia sequitur quod diversae species non differant secundum substantiam, sed solum secundum excessum unius speciei super aliam.
	Inconveniens etiam videtur, quod unitates nullo modo differant; et tamen sunt multae, cum diversitas multitudinem consequatur.</p>
</div3>

<A NAME="81813"/>
<div3><head>n. 9</head>
<p>Si vero non sint conformes, hoc potest esse dupliciter.
	Uno modo, quia unitates unius numeri sunt differentes ab unitatibus alterius numeri, sicut unitates binarii ab unitatibus ternarii; et tamen unitates unius et eiusdem numeri sibi invicem sunt conformes.
	Alio modo ut unitates eiusdem numeri non sibi invicem, nec unitatibus alterius numeri conformes existant.
	Hanc divisionem significat, cum dicit, <hi>nec eaedem sibi invicem</hi>, idest quae ad eumdem numerum pertinent, <hi>nec aliae omnes</hi> etc., scilicet quae pertinent ad diversos numeros.
	Quocumque autem modo ponatur difformitas inter unitates, videtur inconveniens.
	Nam omnis difformitas est per aliquam formam vel passionem; sicut videmus quod corpora difformia differunt calido et frigido, albo et nigro, et huiusmodi passionibus: unitates autem huiusmodi passionibus carent, cum sint impassibiles secundum Platonicos; ergo non poterit inter ea poni talis difformitas vel differentia, quae causatur ab aliqua passione.
	Et sic patet quod ea quae Plato ponit de speciebus et numeris, nec sunt <hi>rationabilia</hi>, sicut illa quae per certam rationem probantur, nec sunt <hi>intelligentiae confessa</hi>, sicut ea quae sunt per se nota, et solo intellectu certificantur, ut prima demonstrationis principia.</p>
</div3>

<A NAME="81814"/>
<div3><head>n. 10</head>
<p>Deinde cum dicit amplius autem hic ponit tertiam rationem contra Platonem, quae talis est.
	Omnia mathematica, quae a Platone sunt dicta intermedia sensibilium et specierum, sunt ex numeris, aut simpliciter, sicut ex propriis principiis, aut sicut ex primis.
	Et hoc ideo dicit, quia secundum unam viam videtur quod numeri sint immediata principia aliorum mathematicorum; nam unum dicebant constituere punctum, binarium lineam, ternarium superficiem, quaternarium corpus.
	Secundum vero aliam viam videntur resolvi mathematica in numeros, sicut in prima principia et non in proxima.
	Nam corpora dicebant componi ex superficiebus, superficies ex lineis, lineas ex punctis, puncta autem ex unitatibus, quae constituunt numeros.
	Utroque autem modo sequebatur numeros esse principia aliorum mathematicorum.</p>
</div3>

<A NAME="81815"/>
<div3><head>n. 11</head>
<p>Sicut igitur alia mathematica erant media inter sensibilia et species, ita necessarium est facere aliquod genus numeri, quod sit aliud a numeris qui sunt species, et a numeris qui sunt substantia sensibilium: et quod de huiusmodi numero sit arithmetica, sicut de proprio subiecto, quae est una mathematicarum, sicut geometria de magnitudinibus mathematicis.
	Hoc autem ponere videtur superfluum esse.
	Nam nulla ratio poterit assignari quare sunt numeri medii <hi>inter praesentia</hi>, idest sensibilia et <hi>eas</hi> scilicet species, cum tam sensibilia quam species sint numeri.</p>
</div3>

<A NAME="81816"/>
<div3><head>n. 12</head>
<p>Deinde cum dicit amplius autem hic ponit quartam rationem, quae talis est.
	Ea quae sunt in sensibilibus et in mathematicis sunt causata ex speciebus: si igitur aliqua dualitas in sensibilibus et in mathematicis invenitur, oportet quod utraque unitas huius posterioris dualitatis sit causata ex priori dualitate, quae est species dualitatis.
	Et hoc est <hi>impossibile</hi>, scilicet quod unitas ex dualitate causetur.
	Hoc enim praecipue oportet dicere, si unitates unius numeri sint alterius speciei ab unitatibus alterius, quia tunc a specie ante illius numeri unitates, species sortientur.
	Et sic oportet quod unitates posterioris dualitatis sint causatae ex priori dualitate.</p>
</div3>

<A NAME="81817"/>
<div3><head>n. 13</head>
<p>Deinde cum dicit amplius quare hic ponit quintam rationem, quae talis est.
	Multa non conveniunt ad unum constituendum, nisi propter aliquam causam, quae potest accipi vel extrinseca, sicut aliquod agens quod coniungit, vel intrinseca, sicut aliquod vinculum uniens.
	Vel si aliqua uniuntur per seipsa, oportet ut unum sit ut potentia, et aliud ut actus.
	Nullum autem horum potest dici in unitatibus <hi>quare numerus</hi> idest ex qua causa numerus erit quoddam <hi>comprehensum</hi>, idest congregatum ex pluribus unitatibus: quasi dicat: non erit hoc assignare.</p>
</div3>

<A NAME="81818"/>
<div3><head>n. 14</head>
<p>Deinde cum dicit amplius autem hic ponit sextam rationem, quae talis est.
	Si numeri sunt species et substantiae rerum, oportet, sicut praemissum est, dicere vel quod unitates sint differentes, aut convenientes.
	Si autem differentes, sequitur quod unitas, inquantum unitas, non sit principium.
	Quod patet per similitudinem sumptam a naturalium positione.
	Naturales enim aliqui posuerunt quatuor corpora esse principia.
	Quamvis autem commune sit ipsis hoc quod est esse corpus, non tamen ponebant corpus commune esse principium, sed magis ignem, terram, aquam et aerem, quae sunt corpora differentia.
	Unde, si unitates sint differentes, quamvis omnes conveniant in ratione unitatis, non tamen erit dicendum, quod ipsa unitas inquantum huiusmodi sit principium; quod est contra positionem Platonicorum.
	Nam nunc ab eis dicitur, quod unum sit principium, sicut primo de naturalibus dicitur quod ignis aut aqua aut aliquod corpus similium partium principium sit.
	Sed si hoc est verum quod conclusum est contra positionem Platonicorum, scilicet quod unum inquantum unum non sit principium et substantia rerum, sequeretur quod numeri non sunt rerum substantia.
	Numerus enim non ponitur esse rerum substantia, nisi inquantum constituitur ex unitatibus, quae dicuntur esse rerum substantiae.
	Quod iterum est contra positionem Platonicorum, quam nunc prosequitur, qua scilicet ponitur, quod numeri sint species.</p>
</div3>

<A NAME="81819"/>
<div3><head>n. 15</head>
<p>Si autem dicas quod omnes unitates sunt indifferentes, sequitur <hi>quod omne</hi>, idest universum totum sit aliquid unum et idem, ex quo substantia rei cuiuslibet est ipsum unum, quod est commune indifferens.
	Et ulterius sequitur, quod idem illud sit unum principium omnium: quod est impossibile ratione ipsius rationis, quae de se est inopinabilis, ut scilicet sint omnia unum secundum rationem substantiae; tum quia includit contradictionem ex eo quod ponit unam esse substantiam rerum, et tamen ponit illud unum esse principium.
	Nam unum et idem non est sui ipsius principium: nisi forte dicatur quod unum multipliciter dicitur, ut distincto uno ponantur omnia esse unum genere, et non specie vel numero.</p>
</div3>

<A NAME="81820"/>
<div3><head>n. 16</head>
<p>Volentes autem substantias hic disputat contra positionem Platonis quantum ad hoc quod posuit de magnitudinibus mathematicis.
	Et primo ponit eius positionem.
	Secundo obiicit contra ipsam, ibi, attamen quomodo habebit et cetera.
	Dicit ergo primo, quod Platonici volentes rerum substantias reducere ad prima principia, cum ipsas magnitudines dicerent esse substantias rerum sensibilium, lineam, superficiem et corpus, istorum principia assignantes, putabant se rerum principia invenisse.
	Assignando autem magnitudinum principia, dicebant <hi>longitudines</hi>, idest lineas componi ex producto et brevi, eo quod principia rerum omnium ponebant esse contraria.
	Et quia linea est prima inter quantitates continuas, ei per prius attribuebant magnum et parvum, ut per hoc quod haec duo sunt principia lineae, sint etiam principia aliarum magnitudinum.
	Dicit autem <hi>ex aliquo parvo et magno</hi>, quia parvum et magnum etiam in speciebus ponebantur, ut dictum est, sed secundum quod per situm determinatur et quodammodo particulari ad genus magnitudinum, constituunt primo lineam, et deinde alias magnitudines. <hi>Planum autem</hi>, idest superficiem eadem ratione dicebant componi ex lato et arcto, et corpus ex profundo et humili.</p>
</div3>

<A NAME="81821"/>
<div3><head>n. 17</head>
<p>Deinde cum dicit attamen quomodo hic obiicit contra praedictam positionem duabus rationibus: quarum prima talis est.
	Quorum principia sunt diversa, ipsa etiam sunt diversa; sed principia dictarum magnitudinum secundum praedictam positionem sunt diversa.
	Latum enim et arctum, quae ponuntur principia superficiei, sunt alterius generis quam profundum et humile, quae ponuntur principia corporis.
	Et similiter potest dici de longo et brevi quod differunt ab utroque; ergo etiam linea et superficies et corpus erunt adinvicem distincta.
	Quomodo ergo poterat dici quod superficies haberet in se lineam, et quod corpus habeat lineam et superficiem? Et ad huius rationis confirmationem inducit simile de numero.
	Multum enim et paucum, quae simili ratione ponuntur principia rerum, sunt alterius generis a longo et brevi, lato et stricto, profundo et humili.
	Et ideo numerus non continetur in his magnitudinibus, sed est separatus per se.
	Unde et eadem ratione nec superius inter praedicta erit etiam in inferioribus, sicut linea non in superficie, nec superficies in corpore.</p>
</div3>

<A NAME="81822"/>
<div3><head>n. 18</head>
<p>Sed quia posset dici, quod quaedam praedictorum contrariorum sunt genera aliorum, sicut quod longum esset lati genus, et latum genus profundi; hoc removet tali ratione.
	Sicut habent se principia adinvicem, et principiata: si igitur latum est genus profundi, et superficies erit genus corporis.
	Et ita corpus erit aliquod planum, idest aliqua species superficiei: quod patet esse falsum.</p>
</div3>

<A NAME="81823"/>
<div3><head>n. 19</head>
<p>Deinde cum dicit amplius puncta hic ponit secundam rationem, quae sumitur ex punctis; circa quam Plato videtur dupliciter deliquisse.
	Primo quidem, quia cum punctus sit terminus lineae, sicut linea superficiei, et superficies corporis; sicut posuit aliqua principia, ex quibus componuntur praedicta, ita debuit aliquid ponere ex quo existerent puncta; quod videtur praetermisisse.</p>
</div3>

<A NAME="81824"/>
<div3><head>n. 20</head>
<p>Secundo, quia circa puncta videbatur diversimode sentire.
	Quandoque enim contendebat totam doctrinam geometricam de hoc genere existere, scilicet de punctis, inquantum scilicet puncta ponebat principia et substantiam omnium magnitudinum.
	Et hoc non solum implicite, sed etiam explicite punctum vocabat principium lineae, sic ipsum definiens.
	Multoties vero dicebat, quod lineae indivisibiles essent principia linearum, et aliarum magnitudinum; et hoc genus esse, de quo sit geometria, scilicet lineae indivisibiles.
	Et tamen per hoc quod ponit ex lineis indivisibilibus componi omnes magnitudines, non evadit quin magnitudines componantur ex punctis, et quin puncta sint principia magnitudinum.
	Linearum enim indivisibilium necessarium esse aliquos terminos, qui non possunt esse nisi puncta.
	Unde ex qua ratione ponitur linea indivisibilis principium magnitudinum, ex eadem ratione et punctum principium magnitudinis ponitur.</p>

</div3></div2>
<div2 n="17"><head>Lectio 17</head>
<A NAME="81825"/>
<div3><head>n. 1</head>
<p>Hic improbat positionem Platonis quantum ad hoc, quod ponebat de rerum principiis.
	Et primo quantum ad hoc quod ponebat principia essendi.
	Secundo quantum ad hoc quod ponebat principia cognoscendi, ibi, quomodo autem aliquis et cetera.
	Circa primum ponit sex rationes; quarum prima sumitur ex hoc, quod genera causarum praetermittebat.
	Unde dicit quod <hi>omnino sapientia</hi>, scilicet philosophia habet inquirere causas <hi>de manifestis</hi>, idest de his, quae sensui apparent.
	Ex hoc enim homines inceperunt philosophari, quod causas inquisiverunt, ut in prooemio dictum est.
	Platonici autem, quibus se connumerat, rerum principia praetermiserunt, quia nihil dixerunt de causa efficiente, quae est principium transmutationis.
	Causam vero formalem putaverunt se assignare ponentes ideas.
	Sed, dum ipsi putaverunt se dicere substantiam eorum, scilicet sensibilium, dixerunt quasdam esse alias substantias separatas ab istis diversas.
	Modus autem, quo assignabant illa separata esse substantias horum sensibilium, <hi>est supervacuus</hi>, idest efficaciam non habens nec veritatem.
	Dicebant enim quod species sunt substantiae eorum inquantum ab istis participantur.
	Sed hoc quod de participatione dicebant, nihil est, sicut ex supradictis patet.
	Item species, quas ipsi ponebant, non tangunt causam finalem, quod tamen videmus in aliquibus scientiis, quae demonstrant per causam finalem, et propter quam causam omne agens per intellectum et agens per naturam operatur, ut secundo physicorum ostensum est.
	Et sicut ponendo species non tangunt causam quae dicitur finis, ita nec causam quae dicitur principium, scilicet efficientem, quae fini quasi opponitur.
	Sed Platonicis praetermittentibus huiusmodi causas facta sunt naturalia, ac si essent mathematica sine motu, dum principium et finem motus praetermittebant.
	Unde et dicebant quod mathematica debent tractari non solum propter seipsa, sed aliorum gratia, idest naturalium, inquantum passiones mathematicorum sensibilibus attribuebant.</p>
</div3>

<A NAME="81826"/>
<div3><head>n. 2</head>
<p>Deinde cum dicit amplius autem hic ponit secundam rationem, quae talis est.
	Illud, quod ponitur tamquam rei materia, magis est substantia rei et praedicabile de re, quam illud quod est separatum a re: sed species est separata a rebus sensibilibus: ergo secundum Platonicorum opinionem magis aliquid suscipiet substantiam subiectam, ut materiam, esse substantiam mathematicorum quam speciem separatam.
	Magis etiam suscipiet eam praedicari de re sensibili quam speciem praedictam.
	Platonici enim ponebant magnum et parvum esse differentiam substantiae et materiei.
	Haec enim duo principia ponebant ex parte materiae, sicut naturales ponentes rarum et densum esse primas differentias <hi>subiecti</hi> idest materiae, per quas scilicet materia transmutabatur, dicentes eas quodammodo scilicet magnum et parvum.
	Quod ex hoc patet, quia rarum et densum sunt quaedam superabundantia et defectio.
	Spissum enim est quod habet multum de materia sub eisdem dimensionibus.
	Rarum quod parum.
	Et tamen Platonici substantiam rerum sensibilium magis dicebant species quam mathematica, et magis praedicari.</p>
</div3>

<A NAME="81827"/>
<div3><head>n. 3</head>
<p>Deinde cum dicit et de motu hic ponit tertiam rationem, quae talis est.
	Si ea, quae sunt in sensibilibus, causantur a speciebus separatis, necessarium est dicere quod sit in speciebus idea motus, aut non.
	Si est ibi aliqua species et idea motus, etiam constat quod non potest esse motus sine eo quod movetur, necesse erit quod species moveantur; quod est contra Platonicorum opinionem, qui ponebant species immobiles.
	Si autem non sit idea motus, ea autem quae sunt in sensibilibus causantur ab ideis, non erit assignare causam, unde motus veniat ad ista sensibilia.
	Et sic aufertur tota perscrutatio scientiae naturalis, quae inquirit de rebus mobilibus.</p>
</div3>

<A NAME="81828"/>
<div3><head>n. 4</head>
<p>Deinde cum dicit et quod hic ponit quartam rationem, quae talis est.
	Si unum esset substantia rerum omnium sicut Platonici posuerunt, oporteret dicere quod omnia sint unum, sicut et naturales, qui ponebant substantiam omnium esse aquam, et sic de elementis aliis.
	Sed facile est monstrare, quod omnia non sunt unum: ergo positio quae ponit substantiam omnium esse unum, est improbabilis.</p>
</div3>

<A NAME="81829"/>
<div3><head>n. 5</head>
<p>Si autem aliquis dicat quod ex positione Platonis non sequitur quod omnia sint unum simpliciter, sed aliquod unum, sicut dicimus aliqua esse unum secundum genus, vel secundum speciem; si quis velit dicere sic omnia esse unum, nec hoc etiam poterit sustineri, nisi hoc quod dico unum, sit genus, vel universale omnium.
	Per hunc enim modum possemus dicere omnia esse unum specialiter, sicut dicimus hominem et asinum esse animal substantialiter.
	Hoc autem quibusdam videtur impossibile, scilicet quod sit unum genus omnium; quia oporteret, quod differentia divisiva huius generis non esset una, ut in tertio dicetur, ergo nullo modo potest poni quod substantia rerum omnium sit unum.</p>
</div3>

<A NAME="81830"/>
<div3><head>n. 6</head>
<p>Deinde cum dicit nullam namque hic ponit quintam rationem, quae talis est.
	Plato ponebat post numeros, longitudines et latitudines et soliditates esse substantias rerum sensibilium, ex quibus scilicet corpora componerentur.
	Hoc autem secundum Platonis positionem nullam rationem habere videtur, quare debeant poni nec in praesenti, nec in futuro.
	Nec etiam videtur habere aliquam potestatem ad hoc quod sint sensibilium causae.
	Per <hi>praesentia</hi> enim hic oportet intelligi immobilia, quia semper eodem modo se habent.
	Per <hi>futura</hi> autem corruptibilia et generabilia, quae esse habent post non esse.
	Quod sic patet.
	Plato enim ponebat tria genera rerum; scilicet sensibilia, et species, et mathematica quae media sunt.
	Huiusmodi autem lineae et superficies, ex quibus componuntur corpora sensibilia, non est possibile esse species, quia species sunt numeri essentialiter.
	Huiusmodi autem sunt post numeros.
	Nec iterum potest dici quod sunt intermedia inter species et sensibilia.
	Huiusmodi enim sunt entia mathematica, et a sensibilibus separata: quod non potest dici de illis lineis et superficiebus ex quibus corpora sensibilia componuntur.
	Nec iterum possunt esse sensibilia.
	Nam sensibilia sunt corruptibilia; huiusmodi autem incorruptibilia sunt, ut infra probabitur in tertio.
	Ergo vel ista nihil sunt, vel sunt quartum aliquod genus entium, quod Plato praetermisit.</p>
</div3>

<A NAME="81831"/>
<div3><head>n. 7</head>
<p>Deinde cum dicit et omnino hic ponit sextam rationem, quae talis est.
	Impossibile est invenire principia alicuius multipliciter dicti, nisi multiplicitas dividatur.
	Ea enim quae solo nomine convenientia sunt et differunt ratione, non possunt habere principia communia, quia sic haberent rationem eamdem, cum rei cuiuscumque ratio ex suis principiis sumatur.
	Distincta autem principia his, quibus solum nomen commune est, assignari impossibile est, nisi his quorum principia sunt assignanda adinvicem diversis.
	Cum igitur ens multipliciter dicatur et non univoce de substantia et aliis generibus, inconvenienter assignat Plato principia existentium, non dividendo abinvicem entia.</p>
</div3>

<A NAME="81832"/>
<div3><head>n. 8</head>
<p>Sed quia aliquis posset aliquibus ratione differentibus, quibus nomen commune est, principia assignare, singulis propria principia captando, sine hoc quod nominis communis multiplicitatem distingueret, hoc etiam Platonici non fecerunt.
	Unde <hi>et aliter</hi>, idest alia ratione inconvenienter rerum principia assignaverunt quaerentes ex quibus elementis sunt entia, secundum hunc modum, quo quaesierunt, ut scilicet non omnibus entibus sufficientia principia assignarent.
	Non enim ex eorum dictis est accipere ex quibus principiis est agere aut pati, aut curvum aut rectum, aut alia huiusmodi accidentia.
	Assignabant enim solum principia substantiarum, accidentia praetermittentes.</p>
</div3>

<A NAME="81833"/>
<div3><head>n. 9</head>
<p>Sed si aliquis defendendo Platonem dicere vellet, quod tunc contingit omnium entium elementa esse acquisita aut inventa, quando contingit solarum substantiarum principia habita esse vel inventa, hoc opinari non est verum.
	Nam licet principia substantiarum etiam quodammodo sint principia accidentium, tamen accidentia propria principia habent.
	Nec sunt omnibus modis omnium generum eadem principia, ut ostendetur infra, undecimo vel duodecimo huius.</p>
</div3>

<A NAME="81834"/>
<div3><head>n. 10</head>
<p>Deinde cum dicit quomodo autem disputat contra Platonem quantum ad hoc, quod ponebat ideas esse principia scientiae in nobis.
	Et ponit quatuor rationes: quarum prima est.
	Si ex ipsis ideis scientia in nobis causatur, non continget addiscere rerum principia.
	Constat autem quod addiscimus.
	Ergo ex ipsis ideis scientia non causatur in nobis.
	Quod autem non contingeret aliquid addiscere sic probat.
	Nullus enim praecognoscit illud quod addiscere debet; sicut geometra, etsi praecognoscat alia quae sunt necessaria ad demonstrandum, tamen ea quae debet addiscere non debet praecognoscere.
	Et similiter est in aliis scientiis.
	Sed si ideae sunt causa scientiae in nobis, oportet quod omnium scientiam habeant, quia ideae sunt rationes omnium scibilium: ergo non possumus aliquid addiscere, nisi aliquis dicatur addiscere illud quod prius praecognovit.
	Unde si ponatur quod aliquis addiscat, oportet quod non praeexistat cognoscens illa quae addiscit, sed quaedam alia cum quibus fiat disciplinatus, idest addiscens praecognita <hi>omnia</hi>, idest universalia <hi>aut quaedam</hi>, idest singularia.
	Universalia quidem, sicut in his quae addiscuntur per demonstrationem et definitionem; nam oportet sicut in demonstrationibus, ita in definitionibus esse praecognita ea, ex quibus definitiones fiunt, quae sunt universalia; singularia vero oportet esse praecognita in his quae discuntur per inductionem.</p>
</div3>

<A NAME="81835"/>
<div3><head>n. 11</head>
<p>Deinde cum dicit sed si est hic ponit secundam rationem, quae talis est.
	Si ideae sunt causa scientiae, oportet nostram scientiam esse nobis connaturalem.
	Sensibilia enim per haec naturam propriam adipiscuntur, quia ideas participant secundum Platonicos.
	Sed potissima disciplina sive cognitio est illa quae est nobis connaturalis, nec eius possumus oblivisci, sicut patet in cognitione primorum principiorum demonstrationis, quae nullus ignorat: ergo nullo modo possumus omnium scientiam ab ideis in nobis causatam oblivisci.
	Quod est contra Platonicos, qui dicebant quod anima ex unione ad corpus obliviscitur scientiae, quam naturaliter in omnibus habet: et postea per disciplinam addiscit homo illud quod est prius notum, quasi addiscere nihil sit nisi reminisci.</p>
</div3>

<A NAME="81836"/>
<div3><head>n. 12</head>
<p>Deinde cum dicit amplius autem hic ponit tertiam rationem, quae talis est.
	Ad rerum cognitionem requiritur, quod homo non solum cognoscat formas rerum, sed etiam principia materialia, ex quibus componitur.
	Quod ex hoc patet, quia de his interdum contingit esse dubitationem, sicut de hac syllaba sma, quidam dubitant utrum sit composita ex tribus literis scilicet s, m, a, aut sit una litera praeter omnes praedictas habens proprium sonum.
	Sed ex ideis non possunt cognosci nisi principia formalia, quia ideae sunt formae rerum: ergo non sunt sufficientes causae cognitionis rerum principiis materialibus remanentibus ignotis.</p>
</div3>

<A NAME="81837"/>
<div3><head>n. 13</head>
<p>Deinde cum dicit amplius autem hic ponit quartam rationem, quae talis est.
	Ad cognitionem rerum oportet de sensibilibus notitiam habere, quia sensibilia sunt manifesta elementa materialia omnium rerum, ex quibus componuntur, sicut voces compositae, ut syllabae et dictiones componuntur ex propriis elementis.
	Si igitur per ideas scientia in nobis causatur, oportet quod per ideas causetur in nobis cognitio sensibilium.
	Cognitio autem in nobis causata ex ideis sine sensu est accepta, quia per sensum non habemus habitudinem ad ideas.
	In cognoscendo ergo sequitur quod aliquis non habens sensum possit cognoscere sensibilia, quod patet esse falsum.
	Nam caecus natus non potest habere scientiam de coloribus.</p>
</div3>

<A NAME="81838"/>
<div3><head>n. 14</head>
<p>Deinde cum dicit quoniam ergo hic colligit ea, quae ab antiquis de principiis dicta sunt; dicens quod ex prius dictis est manifestum, quod antiqui philosophi conati sunt quaerere causas a nobis in libro physicorum determinatas, et quod per dicta eorum non habemus aliquam causam extra causas ibi declaratas.
	Has autem causas obscure dixerunt, et quodammodo omnes ab eis sunt tactae, quodammodo vero nullam earum tetigerunt.
	Sicut enim pueri de novo loqui incipientes imperfecte et balbutiendo loquuntur, ita philosophia priorum philosophorum nova existens, visa est balbutiendo et imperfecte de omnibus loqui circa principia.
	Quod in hoc patet quod Empedocles primo dixit quod ossa habent quamdam rationem idest commixtionem proportionis, quae quidem ratio est quod quid est et substantia rei.
	Sed similiter necessarium est de carne et de singulis aliorum, aut de nullo.
	Omnia enim ista ex elementis commixta sunt.
	Et propter hoc patet quod caro et os et omnia huiusmodi non sunt id quod sunt, propter materiam quae ab eo ponitur quatuor elementa, sed propter hoc principium, scilicet formale.
	Hoc autem Empedocles quasi ex necessitate veritatis coactus posuit aliquo alio expressius ista dicente, sed ipse manifeste non expressit.
	Et sicut expresse non manifestaverunt naturam formae, ita nec materiae, ut supra de Anaxagora dictum est.
	Et similiter nec alicuius alterius principii.
	De talibus ergo quae ab aliis imperfecte dicta sunt, dictum est prius.
	Iterum autem in tertio libro recapitulabimus de istis quaecumque circa hoc potest aliquis dubitare ad unam partem vel ad aliam.
	Ex talibus enim dubitationibus forsitan investigabimus aliquid utile ad dubitationes, quas posterius per totam scientiam prosequi et determinare oportet.</p>

</div3>
</div2>

</div1>
<div1 n="2"><head>Liber 2</head>
<div2 n="1"><head>Lectio 1</head>
<A NAME="81839"/>
<div3><head>n. 1</head>
<p>Postquam philosophus reprobavit opiniones antiquorum philosophorum de primis principiis rerum, circa quae versatur principaliter philosophi primi intentio, hic accedit ad determinandum veritatem.
	Aliter autem se habet consideratio philosophiae primae circa veritatem, et aliarum particularium scientiarum.
	Nam unaquaeque particularis scientia considerat quamdam particularem veritatem circa determinatum genus entium, ut geometria circa rerum magnitudines, arithmetica circa numeros.
	Sed philosophia prima considerat universalem veritatem entium.
	Et ideo ad hunc philosophum pertinet considerare, quomodo se habeat homo ad veritatem cognoscendam.</p>
</div3>

<A NAME="81840"/>
<div3><head>n. 2</head>
<p>Dividitur ergo ista pars in partes duas.
	In prima parte determinat ea quae pertinent ad considerationem universalis veritatis.
	In secunda incipit inquirere veritatem de primis principiis et omnibus aliis, ad quae extenditur huius philosophiae consideratio; et hoc in tertio libro, qui incipit, necesse est nobis acquisitam scientiam et cetera.
	Prima autem pars dividitur in partes tres.
	In prima dicit qualiter se habet homo ad considerationem veritatis.
	In secunda ostendit ad quam scientiam principaliter pertineat cognitio veritatis, ibi, vocari vero philosophiam veritatis et cetera.
	In tertia parte ostendit modum considerandae veritatis, ibi, contingunt autem auditiones et cetera.
	Circa primum tria facit.
	Primo ostendit facilitatem existentem in cognitione veritatis.
	Secundo ostendit causam difficultatis, ibi, forsan autem et difficultate et cetera.
	Tertio ostendit quomodo homines se invicem iuvant ad cognoscendum veritatem, ibi, non solum autem his dicere et cetera.
	Circa primum duo facit.
	Primo proponit intentum, dicens, quod <hi>theoria</hi>, idest consideratio vel speculatio de veritate quodammodo est facilis, et quodammodo difficilis.</p>
</div3>

<A NAME="81841"/>
<div3><head>n. 3</head>
<p>Secundo ibi signum autem manifestat propositum.
	Et primo quantum ad facilitatem.
	Secundo quantum ad difficultatem, ibi, habere autem totum et partem et cetera.
	Facilitatem autem in considerando veritatem ostendit tripliciter.
	Primo quidem hoc signo, quod licet nullus homo veritatis perfectam cognitionem adipisci possit, tamen nullus homo est ita expers veritatis, quin aliquid de veritate cognoscat.
	Quod ex hoc apparet, quod unusquisque potest enuntiare de veritate et natura rerum, quod est signum considerationis interioris.</p>
</div3>

<A NAME="81842"/>
<div3><head>n. 4</head>
<p>Secundum signum ponit ibi et secundum dicens quod licet id quod unus homo potest immittere vel apponere ad cognitionem veritatis suo studio et ingenio, sit aliquid parvum per comparationem ad totam considerationem veritatis, tamen illud, quod aggregatur ex omnibus <hi>coarticulatis</hi>, idest exquisitis et collectis, fit aliquid magnum, ut potest apparere in singulis artibus, quae per diversorum studia et ingenia ad mirabile incrementum pervenerunt.</p>
</div3>

<A NAME="81843"/>
<div3><head>n. 5</head>
<p>Tertio manifestat idem per quoddam exemplum vulgaris proverbii, ibi quare si concludens ex praemissis, quod ex quo unusquisque potest cognoscere de veritate, licet parum, ita se habere videtur in cognitione veritatis, sicut proverbialiter dicitur: in <hi>foribus</hi>, idest in ianuis domorum, <hi>quis delinquet?</hi> Interiora enim domus difficile est scire, et circa ea facile est hominem decipi: sed sicut circa ipsum introitum domus qui omnibus patet et primo occurrit, nullus decipitur, ita etiam est in consideratione veritatis: nam ea, per quae intratur in cognitionem aliorum, nota sunt omnibus, et nullus circa ea decipitur: huiusmodi autem sunt prima principia naturaliter nota, ut non esse simul affirmare et negare, et quod omne totum est maius sua parte, et similia.
	Circa conclusiones vero, ad quas per huiusmodi, quasi per ianuam, intratur, contingit multoties errare.
	Sic igitur cognitio veritatis est facilis inquantum scilicet ad minus istud modicum, quod est principium, per se notum, per quod intratur ad veritatem, est omnibus per se notum.</p>
</div3>

<A NAME="81844"/>
<div3><head>n. 6</head>
<p>Deinde cum dicit habere autem manifestat difficultatem; dicens, quod hoc ostendit difficultatem quae est in consideratione veritatis, quia non possumus habere circa veritatem totum et partem.
	Ad cuius evidentiam considerandum est, quod hoc dixit omnibus esse notum, per quod in alia introitur.
	Est autem duplex via procedendi ad cognitionem veritatis.
	Una quidem per modum resolutionis, secundum quam procedimus a compositis ad simplicia, et a toto ad partem, sicut dicitur in primo physicorum, quod confusa sunt prius nobis nota.
	Et in hac via perficitur cognitio veritatis, quando pervenitur ad singulas partes distincte cognoscendas.
	Alia est via compositionis, per quam procedimus a simplicibus ad composita, qua perficitur cognitio veritatis cum pervenitur ad totum.
	Sic igitur hoc ipsum, quod homo non potest in rebus perfecte totum et partem cognoscere, ostendit difficultatem considerandae veritatis secundum utramque viam.</p>
</div3>

<A NAME="81845"/>
<div3><head>n. 7</head>
<p>Deinde cum dicit forsan autem ostendit causam praemissae difficultatis.
	Ubi similiter considerandum est, quod in omnibus, quae consistunt in quadam habitudine unius ad alterum, potest impedimentum dupliciter vel ex uno vel ex alio accidere: sicut si lignum non comburatur, hoc contingit vel quia ignis est debilis, vel quia lignum non est bene combustibile; et similiter oculus impeditur a visione alicuius visibilis, aut quia est debilis aut quia visibile est tenebrosum.
	Sic igitur potest contingere quod veritas sit difficilis ad cognoscendum, vel propter defectum qui est in ipsis rebus, vel propter defectum qui est in intellectu nostro.</p>
</div3>

<A NAME="81846"/>
<div3><head>n. 8</head>
<p>Et quod quantum ad aliquas res difficultas contingat in cognoscendo veritatem ipsarum rerum ex parte earum, patet.
	Cum enim unumquodque sit cognoscibile inquantum est ens actu, ut infra in nono huius dicetur, illa quae habent esse deficiens et imperfectum, sunt secundum seipsa parum cognoscibilia, ut materia, motus et tempus propter esse eorum imperfectionem, ut Boetius dicit in libro de duabus naturis.</p>
</div3>

<A NAME="81847"/>
<div3><head>n. 9</head>
<p>Fuerunt autem aliqui philosophi, qui posuerunt difficultatem cognitionis veritatis totaliter provenire ex parte rerum, ponentes nihil esse fixum et stabile in rebus, sed omnia esse in continuo fluxu ut infra in quarto huius dicetur.
	Sed hoc excludit philosophus, dicens, quod quamvis difficultas cognoscendae veritatis forsan possit secundum aliqua diversa esse dupliciter, videlicet ex parte nostra, et ex parte rerum; non tamen principalis causa difficultatis est ex parte rerum, sed ex parte nostra.</p>
</div3>

<A NAME="81848"/>
<div3><head>n. 10</head>
<p>Et hoc sic probat.
	Quia, si difficultas esset principaliter ex parte rerum, sequeretur, quod illa magis cognosceremus, quae sunt magis cognoscibilia secundum suam naturam: sunt autem maxime cognoscibilia secundum naturam suam, quae sunt maxime in actu, scilicet entia immaterialia et immobilia, quae tamen sunt maxime nobis ignota.
	Unde manifestum est, quod difficultas accidit in cognitione veritatis, maxime propter defectum intellectus nostri.
	Ex quo contingit, quod intellectus animae nostrae hoc modo se habet ad entia immaterialia, quae inter omnia sunt maxime manifesta secundum suam naturam, sicut se habent oculi nycticoracum ad lucem diei, quam videre non possunt, quamvis videant obscura.
	Et hoc est propter debilitatem visus eorum.</p>
</div3>

<A NAME="81849"/>
<div3><head>n. 11</head>
<p>Sed videtur haec similitudo non esse conveniens.
	Sensus enim quia est potentia organi corporalis, corrumpitur ex vehementia sensibilis.
	Intellectus autem, cum non sit potentia alicuius organi corporei, non corrumpitur ex excellenti intelligibili.
	Unde post apprehensionem alicuius magni intelligibilis, non minus intelligimus minus intelligibilia, sed magis, ut dicitur in tertio de anima.</p>
</div3>

<A NAME="81850"/>
<div3><head>n. 12</head>
<p>Dicendum est ergo, quod sensus impeditur a cognitione alicuius sensibilis dupliciter.
	Uno modo per corruptionem organi ab excellenti sensibili; et hoc locum non habet in intellectu.
	Alio modo ex defectu proportionis ipsius virtutis sensitivae ad obiectum.
	Potentiae enim animae non sunt eiusdem virtutis in omnibus animalibus; sed sicuti homini hoc in sua specie convenit, quod habeat pessimum olfactum, ita nycticoraci, quod habeat debilem visum, quia non habet proportionem ad claritatem diei cognoscendam.</p>
</div3>

<A NAME="81851"/>
<div3><head>n. 13</head>
<p>Sic igitur, cum anima humana sit ultima in ordine substantiarum intellectivarum, minime participat de virtute intellectiva; et sicut ipsa quidem secundum naturam est actus corporis, eius autem intellectiva potentia non est actus organi corporalis, ita habet naturalem aptitudinem ad cognoscendum corporalium et sensibilium veritatem, quae sunt minus cognoscibilia secundum suam naturam propter eorum materialitatem, sed tamen cognosci possunt per abstractionem sensibilium a phantasmatibus.
	Et quia hic modus cognoscendi veritatem convenit naturae humanae animae secundum quod est forma talis corporis; quae autem sunt naturalia semper manent; impossibile est, quod anima humana huiusmodi corpori unita cognoscat de veritate rerum, nisi quantum potest elevari per ea quae abstrahendo a phantasmatibus intelligit.
	Per haec autem nullo modo potest elevari ad cognoscendum quidditates immaterialium substantiarum, quae sunt improportionatae istis substantiis sensibilibus.
	Unde impossibile est quod anima humana huiusmodi corpori unita, apprehendat substantias separatas cognoscendo de eis quod quid est.</p>
</div3>

<A NAME="81852"/>
<div3><head>n. 14</head>
<p>Ex quo apparet falsum esse quod Averroes hic dicit in commento, quod philosophus non demonstrat hic, res abstractas intelligere esse impossibile nobis, sicut impossibile est vespertilioni inspicere solem.
	Et ratio sua, quam inducit, est valde derisibilis.
	Subiungit enim, quoniam si ita esset, natura otiose egisset, quia fecit illud quod in se est naturaliter intelligibile, non esse intellectum ab aliquo; sicut si fecisset solem non comprehensum ab aliquo visu.
	Deficit enim haec ratio.
	Primo quidem in hoc, quod cognitio intellectus nostri non est finis substantiarum separatarum, sed magis e converso.
	Unde non sequitur, quod, si non cognoscantur substantiae separatae a nobis, quod propter hoc sint frustra.
	Frustra enim est, quod non consequitur finem ad quem est.
	Secundo, quia etsi substantiae separatae non intelliguntur a nobis secundum suas quidditates, intelliguntur tamen ab aliis intellectibus; sicut solem etsi non videat oculus nycticoracis, videt tamen eum oculus aquilae.</p>
</div3>

<A NAME="81853"/>
<div3><head>n. 15</head>
<p>Deinde cum dicit non solum ostendit quomodo se homines adinvicem iuvant ad considerandum veritatem.
	Adiuvatur enim unus ab altero ad considerationem veritatis dupliciter.
	Uno modo directe.
	Alio modo indirecte.
	Directe quidem iuvatur ab his qui veritatem invenerunt: quia, sicut dictum est, dum unusquisque praecedentium aliquid de veritate invenit, simul in unum collectum, posteriores introducit ad magnam veritatis cognitionem.
	Indirecte vero, inquantum priores errantes circa veritatem, posterioribus exercitii occasionem dederunt, ut diligenti discussione habita, veritas limpidius appareret.</p>
</div3>

<A NAME="81854"/>
<div3><head>n. 16</head>
<p>Est autem iustum ut his, quibus adiuti sumus in tanto bono, scilicet cognitione veritatis, gratias agamus.
	Et ideo dicit, quod <hi>iustum est gratiam habere</hi>, non solum his, quos quis existimat veritatem invenisse, quorum opinionibus aliquis communicat sequendo eas; sed etiam illis, qui superficialiter locuti sunt ad veritatem investigandam, licet eorum opiniones non sequamur; quia isti etiam aliquid conferunt nobis.
	Praestiterunt enim nobis quoddam exercitium circa inquisitionem veritatis.
	Et ponit exemplum de inventoribus musicae.
	Si enim non <hi>fuisset Timotheus</hi> qui multa de arte musicae invenit, non haberemus ad praesens multa, quae scimus circa melodias.
	Et si non praecessisset quidam philosophus nomine <hi>Phrynis</hi>, Timotheus non fuisset ita instructus in musicalibus.
	Et similiter est dicendum de philosophis qui enuntiaverunt universaliter veritatem rerum.
	A quibusdam enim praedecessorum nostrorum accepimus aliquas opiniones de veritate rerum, in quibus credimus eos bene dixisse, alias opiniones praetermittentes.
	Et iterum illi, a quibus nos accepimus, invenerunt aliquos praedecessores, a quibus acceperunt, quique fuerunt eis causa instructionis.</p>

</div3></div2>
<div2 n="2"><head>Lectio 2</head>
<A NAME="81855"/>
<div3><head>n. 1</head>
<p>Postquam philosophus ostendit qualiter se habet homo ad considerationem veritatis, hic ostendit quod cognitio veritatis maxime ad philosophiam primam pertineat.
	Et circa hoc duo facit.
	Primo ostendit, quod ad philosophiam primam maxime pertineat cognitio veritatis.
	Secundo excludit quamdam falsam opinionem, per quam sua probatio tolleretur, ibi, at vero quod sit principium.
	Circa primum duo facit.
	Primo ostendit, quod ad philosophiam primam pertineat cognitio veritatis.
	Secundo quod maxime ad ipsam pertineat, ibi, nescimus autem verum sine causa et cetera.
	Haec autem duo ostendit ex duobus, quae supra probata sunt in prooemio libri: scilicet quod sapientia sit non practica, sed speculativa: et quod sit cognoscitiva causarum primarum.</p>
</div3>

<A NAME="81856"/>
<div3><head>n. 2</head>
<p>Ex primo autem horum sic argumentatur ad primam conclusionem.
	Theorica, idest speculativa, differt a practica secundum finem: nam finis speculativae est veritas: hoc enim est quod intendit, scilicet veritatis cognitionem.
	Sed finis practicae est opus, quia etsi <hi>practici</hi>, hoc est operativi, intendant cognoscere veritatem, quomodo se habeat in aliquibus rebus, non tamen quaerunt eam tamquam ultimum finem.
	Non enim considerant causam veritatis secundum se et propter se, sed ordinando ad finem operationis, sive applicando ad aliquod determinatum particulare, et ad aliquod determinatum tempus.
	Si ergo huic coniunxerimus, quod sapientia sive philosophia prima non est practica, sed speculativa, sequetur quod recte debeat dici scientia veritatis.</p>
</div3>

<A NAME="81857"/>
<div3><head>n. 3</head>
<p>Sed quia multae sunt scientiae speculativae, quae veritatem considerant, utpote geometria et arithmetica, fuit necessarium consequenter ostendere, quod philosophia prima maxime consideret veritatem, propter id quod supra ostensum est, scilicet quod est considerativa primarum causarum.
	Et ideo argumentatur sic.
	Scientia de vero non habetur nisi per causam: ex quo apparet, quod eorum verorum, de quibus est scientia aliqua, sunt aliquae causae, quae etiam veritatem habent.
	Non enim potest sciri verum per falsum, sed per aliud verum.
	Unde et demonstratio, quae facit scientiam, ex veris est, ut dicitur in primo posteriorum.</p>
</div3>

<A NAME="81858"/>
<div3><head>n. 4</head>
<p>Deinde adiungit quamdam universalem propositionem, quae talis est.
	Unumquodque inter alia maxime dicitur, ex quo causatur in aliis aliquid univoce praedicatum de eis; sicut ignis est causa caloris in elementatis.
	Unde, cum calor univoce dicatur et de igne et de elementatis corporibus, sequitur quod ignis sit calidissimus.</p>
</div3>

<A NAME="81859"/>
<div3><head>n. 5</head>
<p>Facit autem mentionem de univocatione, quia quandoque contingit quod effectus non pervenit ad similitudinem causae secundum eamdem rationem speciei, propter excellentiam ipsius causae.
	Sicut sol est causa caloris in istis inferioribus: non tamen inferiora corpora possunt recipere impressionem solis aut aliorum caelestium corporum secundum eamdem rationem speciei, cum non communicent in materia.
	Et propter hoc non dicimus solem esse calidissimum sicut ignem, sed dicimus solem esse aliquid amplius quam calidissimum.</p>
</div3>

<A NAME="81860"/>
<div3><head>n. 6</head>
<p>Nomen autem veritatis non est proprium alicui speciei, sed se habet communiter ad omnia entia.
	Unde, quia illud quod est causa veritatis, est causa communicans cum effectu in nomine et ratione communi, sequitur quod illud, quod est posterioribus causa ut sint vera, sit verissimum.</p>
</div3>

<A NAME="81861"/>
<div3><head>n. 7</head>
<p>Ex quo ulterius concludit quod principia eorum, quae sunt semper, scilicet corporum caelestium, necesse est esse verissima.
	Et hoc duplici ratione.
	Primo quidem, quia non sunt <hi>quandoque vera et quandoque non</hi>, et per hoc transcendunt in veritate generabilia et corruptibilia, quae quandoque sunt et quandoque non sunt.
	Secundo, quia nihil est eis causa, sed ipsa sunt causa essendi aliis.
	Et per hoc transcendunt in veritate et entitate corpora caelestia: quae etsi sint incorruptibilia, tamen habent causam non solum quantum ad suum moveri, ut quidam opinati sunt, sed etiam quantum ad suum esse, ut hic philosophus expresse dicit.</p>
</div3>

<A NAME="81862"/>
<div3><head>n. 8</head>
<p>Et hoc est necessarium: quia necesse est ut omnia composita et participantia, reducantur in ea, quae sunt per essentiam, sicut in causas.
	Omnia autem corporalia sunt entia in actu, inquantum participant aliquas formas.
	Unde necesse est substantiam separatam, quae est forma per suam essentiam, corporalis substantiae principium esse.</p>
</div3>

<A NAME="81863"/>
<div3><head>n. 9</head>
<p>Si ergo huic deductioni adiungamus, quod philosophia prima considerat primas causas, sequitur ut prius habitum est, quod ipsa considerat ea, quae sunt maxime vera.
	Unde ipsa est maxime scientia veritatis.</p>
</div3>

<A NAME="81864"/>
<div3><head>n. 10</head>
<p>Ex his autem infert quoddam corollarium.
	Cum enim ita sit, quod ea, quae sunt aliis causa essendi, sint maxime vera, sequitur quod unumquodque sicut se habet ad hoc quod sit, ita etiam se habet ad hoc quod habeat veritatem.
	Ea enim, quorum esse non semper eodem modo se habet, nec veritas eorum semper manet.
	Et ea quorum esse habet causam, etiam veritatis causam habent.
	Et hoc ideo, quia esse rei est causa verae existimationis quam mens habet de re.
	Verum enim et falsum non est in rebus, sed in mente, ut dicetur in sexto huius.</p>
</div3>

<A NAME="81865"/>
<div3><head>n. 11</head>
<p>Deinde cum dicit at vero removet quoddam, per quod praecedens probatio posset infringi: quae procedebat ex suppositione huius, quod philosophia prima considerat causas primas.
	Hoc autem tolleretur si causae in infinitum procederent.
	Tunc enim non essent aliquae primae causae.
	Unde hoc hic removere intendit: et circa hoc duo facit.
	Primo proponit intentum.
	Secundo probat propositum, ibi, mediorum enim extra quae est aliquid et cetera.
	Dicit ergo primo: palam potest esse ex his, quae dicentur, quod sit aliquod principium esse et veritatis rerum; et quod causae existentium non sunt infinitae, nec procedendo in directum secundum unam aliquam speciem causae, puta in specie causarum efficientium; nec etiam sunt infinitae secundum speciem, ita quod sint infinitae species causarum.</p>
</div3>

<A NAME="81866"/>
<div3><head>n. 12</head>
<p>Exponit autem quod dixerat causas infinitas esse in directum.
	Primo quidem in genere causae materialis.
	Non enim possibile est procedere in infinitum in hoc, quod aliquid fiat ex aliquo, sicut ex materia, puta ut caro fiat ex terra, terra vero ex aere, aer ex igne, et hoc non stet in aliquo primo, sed procedat in infinitum.
	Secundo exemplificat in genere causae efficientis; dicens, quod nec possibile est ut causa, quae dicitur unde principium motus, in infinitum procedat: puta cum dicimus hominem moveri ad deponendum vestes ab aere calefacto, aerem vero calefieri a sole, solem vero moveri ab aliquo alio, et hoc in infinitum.
	Tertio exemplificat in genere causarum finalium; et dicit, quod similiter non potest procedere in infinitum illud quod est <hi>cuius causa</hi>, scilicet causa finalis; ut si dicamus quod iter sive ambulatio est propter sanitatem, sanitas autem propter felicitatem, felicitas autem propter aliquid, et sic in infinitum.
	Ultimo facit mentionem de causa formali: et dicit quod similiter non potest procedi in infinitum in hoc quod est <hi>quod quid erat esse</hi>, idest in causa formali quam significat definitio.
	Sed exempla praetermittit, quia sunt manifesta, et probatum est in primo posteriorum, quod non proceditur in infinitum in praedicatis, puta quod animal praedicetur de homine in eo quod quid est, et vivum de animali, et sic in infinitum.</p>

</div3></div2>
<div2 n="3"><head>Lectio 3</head>
<A NAME="81867"/>
<div3><head>n. 1</head>
<p>Postquam philosophus praemisit quod causae entium non sunt infinitae, hic probat propositum.
	Et primo, quod non sint infinitae in directum.
	Secundo, quod non sint infinitae secundum speciem, ibi, sed si infinitae essent et cetera.
	Circa primum quatuor facit.
	Primo ostendit propositum in causis efficientibus vel moventibus.
	Secundo in causis materialibus, ibi, at vero nec in deorsum.
	Tertio in causis finalibus, ibi, amplius autem quod est cuius causa et cetera.
	Quarto in causis formalibus, ibi, sed nec quod quid erat esse et cetera.
	Circa primum sic procedit.
	Primo proponit quamdam propositionem: scilicet, quod in omnibus his, quae sunt media inter duo extrema, quorum unum est ultimum, et aliud primum, necesse est quod illud quod est primum, sit causa posteriorum, scilicet medii et ultimi.</p>
</div3>

<A NAME="81868"/>
<div3><head>n. 2</head>
<p>Et hanc propositionem manifestat per divisionem: quia, si oporteat nos dicere quid sit causa inter aliqua tria, quae sunt primum, medium et ultimum, ex necessitate dicemus causam esse id quod est primum.
	Non enim possumus dicere id quod est ultimum, esse causam omnium, quia nullius est causa; alioquin non est ultimum, cum effectus sit posterior causa.
	Sed nec possumus dicere quod medium sit causa omnium; quia nec est causa nisi unius tantum, scilicet ultimi.</p>
</div3>

<A NAME="81869"/>
<div3><head>n. 3</head>
<p>Et ne aliquis intelligat, quod medium nunquam habeat post se nisi unum, quod est ultimum, quod tunc solum contingit, quando inter duo extrema est unum medium tantum, ideo ad hoc excludendum concludit quod nihil ad propositum differt, utrum sit unum tantum medium, vel plura: quia omnia plura media accipiuntur loco unius, inquantum conveniunt in ratione medii.
	Et similiter non differt utrum sint media finita vel infinita; quia dummodo habeant rationem medii, non possunt esse prima causa movens.
	Et quia ante omnem secundam causam moventem requiritur prima causa movens, requiritur quod ante omnem causam mediam sit causa prima, quae nullo modo sit media, quasi habens aliam causam ante se.
	Sed, si praedicto modo ponantur causae moventes procedere in infinitum, sequitur, quod omnes causae sunt mediae.
	Et sic universaliter oportet dicere, quod cuiuslibet infiniti, sive in ordine causae, sive in ordine magnitudinis, omnes partes sint mediae: si enim esset aliqua pars quae non esset media, oporteret, quod vel esset prima vel ultima: et utrumque repugnat rationi infiniti, quod excludit omnem terminum et principium et finem.</p>
</div3>

<A NAME="81870"/>
<div3><head>n. 4</head>
<p>Est autem et ad aliud attendendum: quod, si alicuius finiti sint plures partes mediae, non omnes partes simili ratione sunt mediae.
	Nam quaedam magis appropinquant primo, quaedam magis appropinquant ultimo.
	Sed in infinito quod non habet primum et ultimum, nulla pars potest magis appropinquare vel minus principio aut ultimo.
	Et ideo usque ad quamcumque partem, quam modo signaveris, omnes partes similiter sunt mediae.
	Sic igitur, si causae moventes procedant in infinitum, nulla erit causa prima: sed causa prima erat causa omnium: ergo sequeretur, quod totaliter omnes causae tollerentur: sublata enim causa tolluntur ea quorum est causa.</p>
</div3>

<A NAME="81871"/>
<div3><head>n. 5</head>
<p>Deinde cum dicit at vero ostendit, quod non est possibile procedere in infinitum in causis materialibus.
	Et primo proponit quod intendit.
	Secundo probat propositum, ibi, dupliciter enim fit hoc ex hoc et cetera.
	Circa primum considerandum est, quod patiens subiicitur agenti: unde procedere in agentibus est sursum ire, procedere autem in patientibus est in deorsum ire.
	Sicut autem agere attribuitur causae moventi, ita pati attribuitur materiae.
	Unde processus causarum moventium est in sursum, processus autem causarum materialium est in deorsum.
	Quia ergo ostenderat, quod non est in infinitum procedere in causis moventibus quasi in sursum procedendo, subiungit, quod nec possibile est ire in infinitum in deorsum, secundum scilicet processum causarum materialium, supposito, quod sursum ex parte causarum moventium inveniatur aliquod principium.</p>
</div3>

<A NAME="81872"/>
<div3><head>n. 6</head>
<p>Et exemplificat de processu naturalium, qui est in deorsum: ut si dicamus quod ex igne fit aqua, et ex aqua terra, et sic in infinitum.
	Et utitur hoc exemplo secundum opinionem antiquorum naturalium, qui posuerunt unum aliquod elementorum esse principium aliorum quodam ordine.</p>
</div3>

<A NAME="81873"/>
<div3><head>n. 7</head>
<p>Potest autem et aliter exponi, ut intelligamus, quod in causis moventibus manifesti sunt ad sensum ultimi effectus, qui non movent: et ideo non quaeritur, si procedatur in infinitum in inferius secundum illud genus, sed si procedatur in superius.
	Sed in genere causarum materialium e converso supponitur unum primum, quod sit fundamentum et basis aliorum; et dubitatur utrum in infinitum procedatur in deorsum secundum processum eorum quae generantur ex materia.
	Et hoc sonat exemplum propositum: non enim dicit ut ignis ex aqua, et hoc ex alio, sed e converso, ex igne aqua et ex hoc aliud: unde supponitur prima materia, et quaeritur, an sit processus in infinitum in his quae generantur ex materia.</p>
</div3>

<A NAME="81874"/>
<div3><head>n. 8</head>
<p>Deinde cum dicit dupliciter autem probat propositum: et circa hoc quatuor facit.
	Primo distinguit duos modos, quibus fit aliquid ex aliquo.
	Secundo ostendit duplicem differentiam inter illos duos modos, ibi, ergo sic ex puero.
	Tertio ostendit quod secundum neutrum eorum contingit procedere in infinitum, ibi, utroque autem modo impossibile est et cetera.
	Quarto ostendit secundum quem illorum modorum ex primo materiali principio alia fiant, ibi, simul autem impossibile et cetera.
	Dicit ergo primo, quod duobus modis fit aliquid ex aliquo proprie et per se.
	Et utitur isto modo loquendi, ut excludat illum modum, quo dicitur improprie aliquid fieri ex aliquo ex hoc solo, quod fit post illud: ut si dicamus, quod quaedam festa Graecorum, quae dicebantur Olympia, fiunt ex quibusdam aliis festis, quae dicebantur Isthmia, puta si nos diceremus quod festum Epiphaniae fit ex festo natalis.
	Hoc autem non proprie dicitur, quia fieri est quoddam mutari: in mutatione autem non solum requiritur ordo duorum terminorum, sed etiam subiectum idem utriusque: quod quidem non contingit in praedicto exemplo: sed hoc dicimus, secundum quod imaginamur tempus esse ut subiectum diversorum festorum.</p>
</div3>

<A NAME="81875"/>
<div3><head>n. 9</head>
<p>Sed oportet proprie dicere aliquid fieri ex aliquo, quando aliquod subiectum mutatur de hoc in illud.
	Et hoc dupliciter.
	Uno modo sicut dicimus, quod ex puero fit vir, inquantum scilicet puer mutatur de statu puerili in statum virilem: alio modo sicut dicimus, quod ex aqua fit aer per aliquam transmutationem.</p>
</div3>

<A NAME="81876"/>
<div3><head>n. 10</head>
<p>Deinde cum dicit ergo sic ostendit duas differentias inter praedictos modos.
	Quarum prima est, quia dicimus ex puero fieri virum, sicut ex eo quod est in fieri, fit illud quod iam est factum; aut ex eo quod est in perfici, fit illud quod iam est perfectum.
	Illud enim quod est in fieri et in perfici, est medium inter ens et non ens, sicut generatio est medium inter esse et non esse.
	Et ideo, quia per medium venitur ad extremum, dicimus, quod ex eo quod generatur fit illud quod generatum est, et ex eo quod perficitur, fit illud quod perfectum est.
	Et sic dicimus, quod ex puero fit vir, vel quod ex addiscente fit sciens, quia addiscens se habet ut in fieri ad scientem.
	In alio autem modo, quo dicimus ex aere fieri aquam, unum extremorum non se habet ut via vel medium ad alterum, sicut fieri ad factum esse; sed magis ut terminus a quo recedit, ut ad alium terminum perveniatur.
	Et ideo ex uno corrupto fit alterum.</p>
</div3>

<A NAME="81877"/>
<div3><head>n. 11</head>
<p>Deinde cum dicit propter quod concludit ex praemissa differentia, aliam differentiam.
	Quia enim in primo modo unum se habet ad alterum ut fieri ad factum esse, et medium ad terminum, patet, quod habent ordinem naturaliter adinvicem.
	Et ideo non reflectuntur adinvicem, ut indifferenter unum fiat ex altero.
	Unde non dicimus quod ex viro fiat puer sicut dicimus e converso.
	Cuius ratio est, quia illa duo ex quorum uno secundum istum modum dicitur alterum fieri, non se habent adinvicem sicut duo termini mutationis alicuius; sed sicut ea, quorum unum est post alterum.
	Et hoc est quod dicit, quod illud <hi>quod fit</hi>, idest terminus generationis, scilicet esse, non fit ex generatione, quasi ipsa generatio mutetur in esse; sed est post generationem, quia naturali ordine consequitur ad generationem, sicut terminus est post viam, et ultimum post medium.
	Unde, si consideramus ista duo, scilicet generationem et esse, non differunt ab illo modo quem exclusimus, in quo consideratur ordo tantum; sicut cum dicimus, quod dies fit ex aurora, quia est post auroram.
	Et propter istum naturalem ordinem, non dicimus e converso, quod aurora fit <hi>ex die</hi>, idest post diem.
	Et ex eadem ratione non potest esse, quod puer fiat ex viro.
	Sed secundum alterum modum, quo aliquid fit ex altero, invenitur reflexio.
	Sicut enim aqua generatur ex aere corrupto, ita aer generatur ex aqua corrupta.
	Et hoc ideo, quia ista duo non se habent adinvicem secundum naturalem ordinem, scilicet ut medium ad terminum; sed sicut duo extrema quorum utrumque potest esse et primum et ultimum.</p>
</div3>

<A NAME="81878"/>
<div3><head>n. 12</head>
<p>Deinde cum dicit utroque autem ostendit quod non sit procedere in infinitum secundum utrumque istorum modorum.
	Et primo secundum primum, prout dicimus ex puero fieri virum.
	Illud enim ex quo dicimus aliquid fieri, sicut ex puero virum, se habet ut medium inter duo extrema, scilicet inter esse et non esse: sed positis extremis impossibile est esse infinita media: quia extremum infinitati repugnat: ergo secundum istum modum non convenit procedere in infinitum.</p>
</div3>

<A NAME="81879"/>
<div3><head>n. 13</head>
<p>Similiter etiam nec secundum alium; quia in alio modo invenitur reflexio extremorum adinvicem, propter hoc quod alterius corruptio est alterius generatio, ut dictum est.
	Ubicumque autem est reflexio, reditur ad primum, ita scilicet quod id quod fuit primo principium, postea sit terminus.
	Quod in infinitis non potest contingere, in quibus non est principium et finis.
	Ergo nullo modo ex aliquo potest aliquid fieri in infinitum.</p>
</div3>

<A NAME="81880"/>
<div3><head>n. 14</head>
<p>Deinde cum dicit simul autem ostendit quod praedictorum modorum ex prima materia aliquid fiat.
	Ubi considerandum est, quod Aristoteles utitur hic duabus communibus suppositionibus, in quibus omnes antiqui naturales conveniebant: quarum una est, quod sit aliquod primum principium materiale, ita scilicet quod in generationibus rerum non procedatur in infinitum ex parte superiori, scilicet eius ex quo generatur.
	Secunda suppositio est, quod prima materia est sempiterna.
	Ex hac igitur secunda suppositione statim concludit, quod ex prima materia non fit aliquid secundo modo, scilicet sicut ex aere corrupto fit aqua, quia scilicet illud quod est sempiternum, non potest corrumpi.</p>
</div3>

<A NAME="81881"/>
<div3><head>n. 15</head>
<p>Sed quia posset aliquis dicere, quod primum principium materiale non ponitur a philosophis sempiternum, propter hoc quod unum numero manens sit sempiternum, sed quia est sempiternum per successionem, sicut si ponatur humanum genus sempiternum: hoc excludit ex prima suppositione, dicens, quod, quia generatio non est infinita in sursum, sed devenitur ad aliquod primum principium materiale, necesse est quod, si aliquid sit primum materiale principium, ex quo fiunt alia per eius corruptionem, quod non sit illud sempiternum de quo philosophi dicunt.
	Non enim posset esse illud primum materiale principium sempiternum, si eo corrupto alia generarentur, et iterum ipsum ex alio corrupto generaretur.
	Unde manifestum est, quod ex primo materiali principio fit aliquid, sicut ex imperfecto et in potentia existente, quod est medium inter purum non ens et ens actu; non autem sicut aqua ex aere fit corrupto.</p>

</div3></div2>
<div2 n="4"><head>Lectio 4</head>
<A NAME="81882"/>
<div3><head>n. 1</head>
<p>Postquam probavit philosophus, quod in causis moventibus et materialibus non proceditur in infinitum, hic ostendit idem in causa finali, quae nominatur <hi>cuius causa</hi> fit aliquid.
	Et ostendit propositum quatuor rationibus: quarum prima talis est.
	Id, quod est cuius causa, habet rationem finis.
	Sed finis est id quod non est propter alia, sed alia sunt propter ipsum.
	Aut ergo est aliquid tale, aut nihil: et si quidem fuerit aliquid tale, ut scilicet omnia sint propter ipsum, et ipsum non sit propter alia, ipsum erit ultimum in hoc genere; et ita non procedetur in infinitum: si autem nihil inveniatur tale, non erit finis.
	Et ita tolletur hoc genus causae, quod dicitur cuius causa.</p>
</div3>

<A NAME="81883"/>
<div3><head>n. 2</head>
<p>Secundam rationem ponit ibi, sed qui, quae derivatur ex praemissa ratione.
	Ex prima enim ratione conclusum est quod qui ponunt infinitatem in causis finalibus, removeant causam finalem.
	Remota autem causa finali, removetur natura et ratio boni: eadem enim ratio boni et finis est; nam bonum est quod omnia appetunt, ut dicitur in primo Ethicorum.
	Et ideo illi qui ponunt infinitum in causis finalibus, auferunt totaliter naturam boni, licet ipsi hoc non percipiant.</p>
</div3>

<A NAME="81884"/>
<div3><head>n. 3</head>
<p>Tertiam rationem ponit ibi, et nullus, quae talis est.
	Si sit infinitum in causis finalibus, nullus poterit pervenire ad ultimum terminum, quia infinitorum non est ultimus terminus: sed nullus conatur ad aliquid faciendum nisi per hoc, quod se existimat venturum ad aliquid, sicut ad ultimum terminum: ergo ponentes infinitum in causis finalibus excludunt omnem conatum ad operandum, etiam naturalium rerum: nullius enim rei motus naturalis est nisi ad id ad quod nata est pervenire.</p>
</div3>

<A NAME="81885"/>
<div3><head>n. 4</head>
<p>Quartam rationem ponit ibi neque utique quae talis est.
	Qui ponit infinitum in causis finalibus, excludit terminum, et per consequens excludit finem cuius causa fit aliquid.
	Sed omne agens per intellectum agit causa alicuius finis: ergo sequetur quod inter causas operativas non sit intellectus, et ita tolletur intellectus practicus.
	Quae cum sint inconvenientia, oportet removere primum, id scilicet ex quo sequuntur, scilicet infinitum a causis finalibus.</p>
</div3>

<A NAME="81886"/>
<div3><head>n. 5</head>
<p>Deinde cum dicit sed nec ostendit quod non sit infinitum in causis formalibus: et circa hoc duo facit.
	Primo proponit quod intendit.
	Secundo probat propositum, ibi: semper enim et cetera.
	Circa primum considerandum est quod unumquodque constituitur in specie per propriam formam.
	Unde definitio speciei maxime significat formam rei.
	Oportet ergo accipere processum in formis secundum processum in definitionibus.
	In definitionibus enim una pars est prior altera, sicut genus est prius differentia, et differentiarum una est prior altera.
	Idem ergo est quod in infinitum procedatur in formis et quod in infinitum procedatur in partibus definitionis.
	Et ideo volens ostendere quod non sit procedere in infinitum in causis formalibus, proponit non esse infinitum in partibus definitionis.
	Et ideo dicit quod non convenit hoc quod est quod quid erat esse, in infinitum reduci ad aliam definitionem, ut sic semper multiplicetur ratio.
	Puta qui definit hominem in definitione eius ponit animal.
	Unde definitio hominis reducitur ad definitionem animalis, quae ulterius reducitur ad definitionem alicuius alterius, et sic multiplicatur ratio definitiva.
	Sed hoc non convenit in infinitum procedere.</p>
</div3>

<A NAME="81887"/>
<div3><head>n. 6</head>
<p>Non autem hoc dicimus quasi in uno et eodem individuo multiplicentur formae secundum numerum generum et differentiarum, ut scilicet in homine sit alia forma a qua est homo, et alia a qua est animal, et sic aliis; sed quia necesse est ut in rerum natura tot gradus formarum inveniantur, quod inveniuntur genera ordinata et differentiae.
	Est enim in rebus invenire aliquam formam, quae est forma, et non est forma corporis; et aliquam quae est forma corporis, sed non est forma animati corporis; et sic de aliis.</p>
</div3>

<A NAME="81888"/>
<div3><head>n. 7</head>
<p>Deinde cum dicit semper enim probat propositum quatuor rationibus.
	Quarum prima talis est.
	In multitudine formarum vel rationum semper illa quae est prius <hi>est magis</hi>.
	Quod non est intelligendum quasi sit completior; quia formae specificae sunt completae.
	Sed dicitur esse magis, quia est in plus quam illa quae est posterior, quae non est ubicumque est prior.
	Non enim ubicumque est ratio animalis, est ratio hominis.
	Ex quo argumentatur, quod si primum non est, <hi>nec habitum</hi> idest consequens est.
	Sed si in infinitum procedatur in rationibus et formis, non erit prima ratio vel forma definitiva; ergo excludentur omnes consequentes.</p>
</div3>

<A NAME="81889"/>
<div3><head>n. 8</head>
<p>Secundam rationem ponit ibi amplius scire quae talis est.
	Impossibile est aliquid sciri prius quam perveniatur ad individua.
	Non autem accipitur hic individuum singulare, quia scientia non est de singularibus.
	Sed individuum potest dici uno modo ipsa ratio speciei specialissimae, quae non dividitur ulterius per essentiales differentias.
	Et secundum hoc intelligitur quod non habetur perfecta scientia de re, quousque perveniatur ad speciem specialissimam; quia ille qui scit aliquid in genere, nondum habet perfectam scientiam de re.
	Et secundum hanc expositionem oportet dicere, quod sicut prima ratio concludebat, quod in causis formalibus non proceditur in infinitum in sursum, ita haec ratio concludit, quod non proceditur in infinitum in deorsum.
	Sic enim non esset devenire ad speciem specialissimam.
	Ergo ista positio destruit perfectam scientiam.</p>
</div3>

<A NAME="81890"/>
<div3><head>n. 9</head>
<p>Sed quia formalis divisio non solum est secundum quod genus dividitur per differentias, per cuius divisionis privationem species specialissima potest dici individuum, sed etiam est secundum quod definitum dividitur in partes definitionis, ut patet in primo physicorum; ideo individuum potest hic dici, cuius definitio non resolvitur in aliqua definientia.
	Et secundum hoc, supremum genus est individuum.
	Et secundum hoc erit sensus, quod non potest haberi scientia de re per aliquam definitionem, nisi deveniatur ad suprema genera, quibus ignoratis impossibile est aliquod posteriorum sciri.
	Et secundum hoc concludit ratio, quod in causis formalibus non procedatur in infinitum in sursum, sicut et prius.</p>
</div3>

<A NAME="81891"/>
<div3><head>n. 10</head>
<p>Vel ad idem concludendum potest aliter exponi individuum, ut scilicet propositio immediata dicatur individuum.
	Si enim procedatur in infinitum in definitionibus in sursum, nulla erit propositio immediata.
	Et sic universaliter tolletur scientia, quae est de conclusionibus deductis ex principiis immediatis.</p>
</div3>

<A NAME="81892"/>
<div3><head>n. 11</head>
<p>Deinde cum dicit et cognoscere tertiam rationem ponit quae procedit non solum ad scientiam excludendam, sed ad excludendum simpliciter omnem cognitionem humanam.
	Et circa hanc rationem duo facit.
	Primo ponit rationem.
	Secundo excludit obiectionem quamdam, ibi, non enim simile et cetera.
	Ratio autem talis est.
	Unumquodque cognoscitur per intellectum suae formae: sed si in formis procedatur in infinitum, non poterunt intelligi; quia infinitum inquantum huiusmodi, non comprehenditur intellectu: ergo ista positio universaliter destruit cognitionem.</p>
</div3>

<A NAME="81893"/>
<div3><head>n. 12</head>
<p>Deinde cum dicit non enim excludit quamdam obviationem.
	Posset enim aliquis dicere, quod illud quod habet infinitas formas, potest cognosci, sicut et linea, quae in infinitum dividitur.
	Sed hoc excludit, dicens, quod non est simile de linea, cuius divisiones non stant, sed in infinitum procedunt.
	Impossibile enim est quod aliquid intelligatur nisi in aliquo stetur; unde linea, inquantum statuitur ut finita in actu propter suos terminos, sic potest intelligi; secundum vero quod non statur in eius divisione, non potest sciri.
	Unde nullus potest numerare divisiones lineae secundum quod in infinitum procedunt.
	Sed infinitum in formis est infinitum in actu, et non in potentia, sicut est infinitum in divisione lineae; et ideo, si essent infinitae formae, nullo modo esset aliquid scitum vel notum.</p>
</div3>

<A NAME="81894"/>
<div3><head>n. 13</head>
<p>Deinde cum dicit sed materiam ponit quartam rationem, quae talis est.
	In omni eo quod movetur necesse est intelligere materiam.
	Omne enim quod movetur est in potentia: ens autem in potentia est materia: ipsa autem materia habet rationem infiniti, et ipsi infinito, quod est materia, convenit ipsum nihil, quia materia secundum se intelligitur absque omni forma.
	Et, cum ei quod est infinitum, conveniat hoc quod est nihil, sequitur per oppositum, quod illud per quod est esse, non sit infinitum, et quod <hi>infinito</hi>, idest materiae, non sit esse infinitum.
	Sed esse est per formam: ergo non est infinitum in formis.</p>
</div3>

<A NAME="81895"/>
<div3><head>n. 14</head>
<p>Est autem hic advertendum quod hic ponit nihil esse de ratione infiniti, non quod privatio sit de ratione materiae, sicut Plato posuit non distinguens privationem a materia; sed quia privatio est de ratione infiniti.
	Non enim ens in potentia habet rationem infiniti, nisi secundum quod est sub ratione privationis, ut patet in tertio physicorum.</p>
</div3>

<A NAME="81896"/>
<div3><head>n. 15</head>
<p>Deinde cum dicit sed si infinitae ostendit quod non sunt infinitae species causarum, tali ratione.
	Tunc putamus nos scire unumquodque quando cognoscimus omnes causas eius: sed, si sunt infinitae causae secundum adiunctionem unius speciei ad aliam, non erit pertransire istam infinitatem, ita quod possint omnes causae cognosci: ergo etiam per istum modum excludetur cognitio rerum.</p>

</div3></div2>
<div2 n="5"><head>Lectio 5</head>
<A NAME="81897"/>
<div3><head>n. 1</head>
<p>Postquam philosophus ostendit, quod consideratio veritatis partim est difficilis et partim facilis, et quod maxime pertinet ad primum philosophum, hic ostendit, quis sit modus conveniens ad considerandum veritatem: et circa hoc duo facit.
	Primo enim ponit diversos modos, quos homines sequuntur in consideratione veritatis.
	Secundo ostendit quis sit modus conveniens, ibi, propter quod oportet erudiri et cetera.
	Circa primum duo facit.
	Primo ostendit efficaciam consuetudinis in consideratione veritatis.
	Secundo concludit diversos modos, quibus homines utuntur in consideratione, propter diversas consuetudines, ibi, alii vero si non mathematicae et cetera.
	Circa primum duo facit.
	Primo ostendit virtutem consuetudinis in consideratione veritatis.
	Secundo manifestat per signum, ibi, quantam vero vim habeat et cetera.
	Dicit ergo primo, quod auditiones contingunt in hominibus de his quae sunt secundum consuetudines.
	Ea enim, quae sunt consueta, libentius audiuntur et facilius recipiuntur.
	Dignum enim videtur nobis, ut ita dicatur de quocumque, sicut consuevimus audire.
	Et si qua dicantur nobis praeter ea quae consuevimus audire, non videntur nobis similia in veritate his quae consuevimus audire.
	Sed videntur nobis minus nota et magis extranea a ratione, propter hoc quod sunt inconsueta.
	Illud enim quod est consuetum, est nobis magis notum.</p>
</div3>

<A NAME="81898"/>
<div3><head>n. 2</head>
<p>Cuius ratio est, quia consuetudo vertitur in naturam; unde et habitus ex consuetudine generatur, qui inclinat per modum naturae.
	Ex hoc autem quod aliquis habet talem naturam vel talem habitum, habet proportionem determinatam ad hoc vel illud.
	Requiritur autem ad quamlibet cognitionem determinata proportio cognoscentis ad cognoscibile.
	Et ideo secundum diversitatem naturarum et habituum accidit diversitas circa cognitionem.
	Videmus enim, quod hominibus secundum humanam naturam sunt innata prima principia; et secundum habitum virtutis apparet unicuique bonum, quod convenit illi virtuti: sicut et gustui videtur aliquid conveniens, secundum eius dispositionem.
	Sic igitur, quia consuetudo causat habitum consimilem naturae, contingit quod ea quae sunt consueta sint notiora.</p>
</div3>

<A NAME="81899"/>
<div3><head>n. 3</head>
<p>Deinde cum dicit quantam vero manifestat quod dixerat per quoddam signum; ostendens, quod leges ab hominibus positae ostendunt per experientiam, quantam vim habeat consuetudo: in quibus quidem legibus propter consuetudinem magis valent fabulariter et pueriliter dicta, ad hoc quod eis assentiatur, quam cognitio veritatis.
	Loquitur autem hic philosophus de legibus ab hominibus adinventis, quae ad conservationem civilem sicut ad ultimum finem ordinantur; et ideo quicumque invenerunt eas, aliqua quibus hominum animi retraherentur a malis et provocarentur ad bona secundum diversitatem gentium et nationum in suis legibus tradiderunt, quamvis multa eorum essent vana et frivola, quae homines a pueritia audientes magis approbabant quam veritatis cognitionem.
	Sed lex divinitus data ordinat hominem ad veram felicitatem cui omnis falsitas repugnat.
	Unde in lege Dei nulla falsitas continetur.</p>
</div3>

<A NAME="81900"/>
<div3><head>n. 4</head>
<p>Deinde cum dicit alii vero hic ostendit quomodo homines in consideratione veritatis propter consuetudinem diversos modos acceptant: et dicit, quod quidam non recipiunt quod eis dicitur, nisi dicatur eis per modum mathematicum.
	Et hoc quidem convenit propter consuetudinem his, qui in mathematicis sunt nutriti.
	Et quia consuetudo est similis naturae, potest etiam hoc quibusdam contingere propter indispositionem: illis scilicet, qui sunt fortis imaginationis, non habentes intellectum multum elevatum.
	Alii vero sunt, qui nihil volunt recipere nisi proponatur eis aliquod exemplum sensibile, vel propter consuetudinem, vel propter dominium sensitivae virtutis in eis et debilitatem intellectus.
	Quidam vero sunt qui nihil reputent esse dignum ut aliquid eis inducatur absque testimonio poetae, vel alicuius auctoris.
	Et hoc etiam est vel propter consuetudinem, vel propter defectum iudicii, quia non possunt diiudicare utrum ratio per certitudinem concludat; et ideo quasi non credentes suo iudicio requirunt iudicium alicuius noti.
	Sunt etiam aliqui qui omnia volunt sibi dici per certitudinem, idest per diligentem inquisitionem rationis.
	Et hoc contingit propter bonitatem intellectus iudicantis, et rationes inquirentis; dummodo non quaeratur certitudo in his, in quibus certitudo esse non potest.
	Quidam vero sunt qui tristantur, si quid per certitudinem cum diligenti discussione inquiratur.
	Quod quidem potest contingere dupliciter.
	Uno modo propter impotentiam complectendi: habent enim debilem rationem, unde non sufficiunt ad considerandum ordinem complexionis priorum et posteriorum.
	Alio modo propter micrologiam, idest parvorum ratiocinationem.
	Cuius similitudo quaedam est in certitudinali inquisitione, quae nihil indiscussum relinquit usque ad minima.
	Imaginantur autem quidam, quod sicut in symbolis conviviorum non pertinet ad liberalitatem, quod debeant etiam minima computari in ratiocinio, ita etiam sit quaedam importunitas et illiberalitas, si homo velit circa cognitionem veritatis etiam minima discutere.</p>
</div3>

<A NAME="81901"/>
<div3><head>n. 5</head>
<p>Deinde cum dicit propter quod ostendit quis sit modus conveniens ad inquirendum veritatem; et circa hoc duo facit.
	Primo enim ostendit, quomodo homo possit cognoscere modum convenientem in inquisitione veritatis.
	Secundo ostendit, quod ille modus qui est simpliciter melior, non debet in omnibus quaeri, ibi, acribologia vero et cetera.
	Dicit ergo primo, quod quia diversi secundum diversos modos veritatem inquirunt; ideo oportet quod homo instruatur per quem modum in singulis scientiis sint recipienda ea quae dicuntur.
	Et quia non est facile quod homo simul duo capiat, sed dum ad duo attendit, neutrum capere potest; absurdum est, quod homo simul quaerat scientiam et modum qui convenit scientiae.
	Et propter hoc debet prius addiscere logicam quam alias scientias, quia logica tradit communem modum procedendi in omnibus aliis scientiis.
	Modus autem proprius singularum scientiarum, in scientiis singulis circa principium tradi debet.</p>
</div3>

<A NAME="81902"/>
<div3><head>n. 6</head>
<p>Deinde cum dicit acribologia vero ostendit quod ille modus, qui est simpliciter optimus, non debet in omnibus quaeri; dicens quod <hi>acribologia</hi> idest diligens et certa ratio, sicut est in mathematicis, non debet requiri in omnibus rebus, de quibus sunt scientiae; sed debet solum requiri in his, quae non habent materiam.
	Ea enim quae habent materiam, subiecta sunt motui et variationi: et ideo non potest in eis omnibus omnimoda certitudo haberi.
	Quaeritur enim in eis non quid semper sit et ex necessitate; sed quid sit ut in pluribus.
	Immaterialia vero secundum seipsa sunt certissima, quia sunt immobilia.
	Sed illa quae in sui natura sunt immaterialia, non sunt certa nobis propter defectum intellectus nostri, ut praedictum est.
	Huiusmodi autem sunt substantiae separatae.
	Sed mathematica sunt abstracta a materia, et tamen non sunt excedentia intellectum nostrum: et ideo in eis est requirenda certissima ratio.
	Et quia tota natura est circa materiam, ideo iste modus certissimae rationis non pertinet ad naturalem philosophum.
	Dicit autem <hi>forsan</hi> propter corpora caelestia, quia non habent eodem modo materiam sicut inferiora.</p>
</div3>

<A NAME="81903"/>
<div3><head>n. 7</head>
<p>Et, quia in scientia naturali non convenit iste certissimus rationis modus, ideo in scientia naturali ad cognoscendum modum convenientem illi scientiae, primo perscrutandum est quid sit natura: sic enim manifestum erit de quibus sit scientia naturalis.
	Et iterum considerandum est, <hi>si unius scientiae</hi>, scilicet naturalis, sit omnes causas et principia considerare, aut sit diversarum scientiarum.
	Sic enim poterit scire quis modus demonstrandi conveniat naturali.
	Et hunc modum ipse observat in secundo physicorum, ut patet diligenter intuenti.</p>

</div3>
</div2>

</div1>
<div1 n="3"><head>Liber 3</head>
<div2 n="1"><head>Lectio 1</head>
<A NAME="81904"/>
<div3><head>n. 1</head>
<p>Postquam philosophus in secundo libro ostendit modum considerandae veritatis, hic procedit ad veritatis considerationem.
	Et primo procedit modo disputativo, ostendens ea quae sunt dubitabilia circa rerum veritatem.
	Secundo incipit determinare veritatem.
	Et hoc in quarto libro, qui incipit ibi, est scientia quaedam quae speculatur.
	Prima autem pars dividitur in partes duas.
	In prima dicit de quo est intentio, in secunda exequitur propositum, ibi, est autem dubitatio prima quod et cetera.
	Circa primum duo facit.
	Primo enim dicit de quo est intentio.
	Secundo rationem assignat suae intentionis, ibi, inest autem investigare volentibus et cetera.
	Dicit ergo primo, quod ad hanc scientiam, quam quaerimus de primis principiis, et universali veritate rerum, necesse est ut primum aggrediamur ea de quibus oportet, dubitare, antequam veritas determinetur.
	Sunt autem huiusmodi dubitabilia propter duas rationes.
	Vel quia antiqui philosophi aliter susceperunt opinionem de eis quam rei veritas habeat, vel quia omnino praetermiserunt de his considerare.</p>
</div3>

<A NAME="81905"/>
<div3><head>n. 2</head>
<p>Deinde cum dicit inest autem assignat quatuor rationes suae intentionis: et primo dicit quod volentibus investigare veritatem contingit <hi>prae opere</hi>, idest ante opus <hi>bene dubitare</hi>, idest bene attingere ad ea quae sunt dubitabilia.
	Et hoc ideo quia posterior investigatio veritatis, nihil aliud est quam solutio prius dubitatorum.
	Manifestum est autem in solutione corporalium ligaminum, quod ille qui ignorat vinculum, non potest solvere ipsum.
	Dubitatio autem de aliqua re hoc modo se habet ad mentem, sicut vinculum corporale ad corpus, et eumdem effectum demonstrat.
	Inquantum enim aliquis dubitat, intantum patitur aliquid simile his qui sunt stricte ligati.
	Sicut enim ille qui habet pedes ligatos, non potest in anteriora procedere secundum viam corporalem, ita ille qui dubitat, quasi habens mentem ligatam, non potest ad anteriora procedere secundum viam speculationis.
	Et ideo sicut ille qui vult solvere vinculum corporale, oportet quod prius inspiciat vinculum et modum ligationis, ita ille qui vult solvere dubitationem, oportet quod prius speculetur omnes difficultates et earum causas.</p>
</div3>

<A NAME="81906"/>
<div3><head>n. 3</head>
<p>Deinde cum dicit et quia quaerentes secundam rationem ponit; et dicit quod illi qui volunt inquirere veritatem non considerando prius dubitationem, assimilantur illis qui nesciunt quo vadant.
	Et hoc ideo, quia sicut terminus viae est illud quod intenditur ab ambulante, ita exclusio dubitationis est finis qui intenditur ab inquirente veritatem.
	Manifestum est autem quod ille qui nescit quo vadat, non potest directe ire, nisi forte a casu: ergo nec aliquis potest directe inquirere veritatem, nisi prius videat dubitationem.</p>
</div3>

<A NAME="81907"/>
<div3><head>n. 4</head>
<p>Deinde cum dicit et adhuc tertiam rationem ponit; et dicit, quod sicut ex hoc quod aliquis nescit quo vadat, sequitur quod quando pervenit ad locum quem intendebat nescit utrum sit quiescendum vel ulterius eundum, ita etiam quando aliquis non praecognoscit dubitationem, cuius solutio est finis inquisitionis, non potest scire quando invenit veritatem quaesitam, et quando non; quia nescit finem suae inquisitionis, qui est manifestus ei qui primo dubitationem cognovit.</p>
</div3>

<A NAME="81908"/>
<div3><head>n. 5</head>
<p>Et quia quartam rationem ponit, quae sumitur ex parte auditoris.
	Auditorem enim oportet iudicare de auditis.
	Sicut autem in iudiciis nullus potest iudicare nisi audiat rationes utriusque partis, ita necesse est eum, qui debet audire philosophiam, melius se habere in iudicando si audierit omnes rationes quasi adversariorum dubitantium.</p>
</div3>

<A NAME="81909"/>
<div3><head>n. 6</head>
<p>Est autem attendendum, quod propter has rationes consuetudo Aristotelis fuit fere in omnibus libris suis, ut inquisitioni veritatis vel determinationi praemitteret dubitationes emergentes.
	Sed in aliis libris singillatim ad singulas determinationes praemittit dubitationes: hic vero simul praemittit omnes dubitationes, et postea secundum ordinem debitum determinat veritatem.
	Cuius ratio est, quia aliae scientiae considerant particulariter de veritate: unde et particulariter ad eas pertinet circa singulas veritates dubitare: sed ista scientia sicut habet universalem considerationem de veritate, ita etiam ad eam pertinet universalis dubitatio de veritate; et ideo non particulariter, sed simul universalem dubitationem prosequitur.</p>
</div3>

<A NAME="81910"/>
<div3><head>n. 7</head>
<p>Potest etiam et alia esse ratio; quia dubitabilia, quae tangit, sunt principaliter illa, de quibus philosophi aliter opinati sunt.
	Non autem eodem ordine ipse procedit ad inquisitionem veritatis, sicut et alii philosophi.
	Ipse enim incipit a sensibilibus et manifestis, et procedit ad separata, ut patet infra in septimo.
	Alii vero intelligibilia et abstracta voluerunt sensibilibus applicare.
	Unde, quia non erat eodem ordine determinaturus, quo ordine processerunt alii philosophi, ex quorum opinionibus dubitationes sequuntur; ideo praeelegit primo ponere dubitationes omnes seorsum, et postea suo ordine dubitationes determinare.</p>
</div3>

<A NAME="81911"/>
<div3><head>n. 8</head>
<p>Tertiam assignat Averroes dicens hoc esse propter affinitatem huius scientiae ad logicam, quae tangitur infra in quarto.
	Et ideo dialecticam disputationem posuit quasi partes principales huius scientiae.</p>

</div3></div2>
<div2 n="2"><head>Lectio 2</head>
<A NAME="81912"/>
<div3><head>n. 1</head>
<p>Secundum ea quae praedixit philosophus, incipit praemittere dubitationes determinationi veritatis; et dividit in duas partes.
	In prima ponit dubitationes.
	In secunda causas dubitationum, inducendo rationes ad singulas dubitationes, ibi, <hi>primum ergo de quibus in primis dicimus</hi> et cetera.
	Dictum est autem in secundo libro, quod prius oportet quaerere modum scientiae, quam ipsam scientiam.
	Et ideo primo ponit dubitationes pertinentes ad modum considerationis huius scientiae.
	Secundo ponit dubitationes pertinentes ad prima principia, de quibus est ista scientia, ut in primo libro dictum est; et hoc ibi, et utrum principia et elementa et cetera.
	Ad modum autem scientiae huius duo pertinent, ut in secundo dictum est: scilicet consideratio causarum, ex quibus scientia demonstrat; et iterum res de quibus scientia considerat.
	Unde circa primum duo facit.
	Primo movet dubitationem pertinentem ad considerationem causarum.
	Secundo movet multas dubitationes pertinentes ad ea de quibus est scientia, ibi, et utrum substantiae principia et cetera.
	Dicit ergo quod prima dubitatio est quam dubitando proposuimus in fine secundi libri, qui est quasi prooemium ad totam scientiam, scilicet utrum consideratio causarum quatuor, secundum quatuor genera, pertineat ad unam scientiam, vel ad multas et diversas.
	Et hoc est quaerere utrum unius scientiae, et praecipue huius, sit demonstrare ex omnibus causis, vel magis diversae scientiae ex diversis demonstrent.</p>
</div3>

<A NAME="81913"/>
<div3><head>n. 2</head>
<p>Deinde cum dicit et utrum movet dubitationes de his, de quibus considerat ista scientia.
	Et primo inquirit de quibus considerat ista scientia sicut de substantiis.
	Secundo de quibus considerat ista scientia sicut de accidentibus, ibi, et utrum circa substantias et cetera.
	Circa primum duo facit.
	Primo multiplicat, quaestiones ex parte ipsius scientiae, quae est de substantia.
	Secundo ex parte substantiarum ipsarum, ibi, et hoc idem quoque et cetera.
	Circa primum ponit tres quaestiones.
	Supposito enim ex his quae in primo libro dicta sunt, quod ista scientia consideret principia prima, prima quaestio hic erit utrum ad hanc scientiam solum pertineat cognoscere prima principia substantiae, aut etiam ad hanc scientiam pertineat considerare de primis principiis demonstrationis, ex quibus omnes scientiae demonstrant; ut puta quod haec scientia consideret utrum contingat unum et idem simul affirmare et negare, vel non: et similiter de aliis demonstrationis principiis primis et per se notis.</p>
</div3>

<A NAME="81914"/>
<div3><head>n. 3</head>
<p>Secunda quaestio est, si ista scientia est considerativa substantiae sicut primi entis, utrum sit una scientia considerans omnes substantias, vel sint plures scientiae de diversis substantiis.
	Videtur enim quod de pluribus substantiis debeant esse plures scientiae.</p>
</div3>

<A NAME="81915"/>
<div3><head>n. 4</head>
<p>Tertia quaestio est, si sint plures scientiae de pluribus substantiis, utrum omnes sint <hi>cognatae</hi>, idest unius generis, sicut geometria et arithmetica sunt in genere mathematicae scientiae, vel non sint unius generis, sed quaedam earum sint in genere sapientiae, quaedam vero in aliquo alio genere, puta in genere scientiae naturalis, vel mathematicae.
	Videtur enim secundum primum aspectum, quod non sint unius generis, cum substantiae materiales et immateriales non eodem modo cognoscantur.</p>
</div3>

<A NAME="81916"/>
<div3><head>n. 5</head>
<p>Deinde cum dicit et hoc idem multiplicat quaestiones ex parte substantiae; et ponit duas quaestiones: quarum prima est, utrum dicendum sit, quod sint solum substantiae sensibiles, ut antiqui naturales posuerunt, vel etiam praeter substantias sensibiles sint aliae substantiae immateriales et intelligibiles, ut posuit Plato.</p>
</div3>

<A NAME="81917"/>
<div3><head>n. 6</head>
<p>Secunda quaestio est, si sunt aliquae substantiae separatae a sensibilibus, utrum <hi>sint unicae</hi>, idest unius generis tantum, aut sint plura genera talium substantiarum, sicut quidam attendentes duplicem abstractionem, scilicet universalis a particulari, et formae mathematicae a materia sensibili, posuerunt utrumque genus subsistere.
	Et ita ponebant substantias separatas quae sunt universalia abstracta subsistentia, inter quae et substantias sensibiles particulares posuerunt mathematica subsistentia separata, scilicet numeros, magnitudines et figuras.
	De istis igitur quaestionibus sicut nunc moventur, perscrutandum est inferius; primo quidem disputative, secundo determinando veritatem.</p>
</div3>

<A NAME="81918"/>
<div3><head>n. 7</head>
<p>Deinde cum dicit et utrum circa inquirit utrum consideratio huius scientiae de accidentibus sit.
	Et ponit tres quaestiones.
	Quarum prima est, utrum speculatio huius scientiae sit solum circa substantias, propter hoc quod dicitur philosophia substantiae: aut etiam sit circa ea quae per se substantiis accidunt, eo quo ad eamdem scientiam pertinere videtur ut consideret subiectum et per se accidentia subiecti.</p>
</div3>

<A NAME="81919"/>
<div3><head>n. 8</head>
<p>Secunda quaestio est, utrum haec scientia consideret de quibusdam quae videntur esse per se accidentia entis, et consequi omnia entia: scilicet de eodem et diverso, simili et dissimili, et de contrarietate, et de priori et posteriori, et omnibus aliis huiusmodi, de quibus dialectici tractant, qui habent considerationem de omnibus.
	Sed tamen de huiusmodi perscrutantur, non ex necessariis, sed ex probabilibus.
	Ex una enim parte videtur quod cum sint communia, pertineant ad philosophum primum.
	Ex alia parte videtur quod ex quo dialectici ista considerant, quorum est ex probabilibus procedere, quod non pertineat ad considerationem ipsius philosophi cuius est demonstrare.</p>
</div3>

<A NAME="81920"/>
<div3><head>n. 9</head>
<p>Tertia quaestio est, cum ad ista communia accidentia entis quaedam per se consequantur, utrum ad philosophum pertineat circa unumquodque horum solum considerare quid est, aut etiam illa quae consequuntur ad ipsa, puta utrum unum uni sit contrarium.</p>

</div3></div2>
<div2 n="3"><head>Lectio 3</head>
<A NAME="81921"/>
<div3><head>n. 1</head>
<p>Postquam philosophus movit quaestiones pertinentes ad modum considerandi huius scientiae, hic movet quaestiones pertinentes ad res de quibus ista scientia considerat.
	Et quia ista scientia considerat de principiis primis, ut in primo dictum est, ideo movet hic quaestiones de principiis rerum.
	Prima autem rerum principia ponebantur et species et mathematica.
	Unde primo movet quaestiones pertinentes ad species.
	Secundo quaestiones pertinentes ad mathematica, ibi, adhuc autem utrum numeri, aut longitudines et cetera.
	Circa primum duo facit.
	Primo quaerit quae sunt principia.
	Secundo qualia sunt, ibi, amplius autem utrum principia numero aut specie determinata et cetera.
	Quia vero principia ponebantur universalia separata, primo quaeritur utrum universalia sint principia.
	Secundo utrum res separatae sint principia, ibi, maxime vero quaerendum est et cetera.
	Circa primum ponit duas quaestiones; quarum prima est, utrum genera sint principia et elementa rerum, aut ea in quae sicut in ultima dividitur quodcumque singulare existens.
	Et ratio huius dubitationis est, quia elementum est ex quo primo componitur res, et in quod ultimo dividitur.
	Invenimus autem duplicem modum compositionis et divisionis: unum scilicet secundum rationem, prout species resolvuntur in genera.
	Et secundum hoc videntur genera esse principia et elementa, ut Plato posuit.
	Alio modo secundum naturam sicut corpora naturalia componuntur ex igne et aere et aqua et terra, et in haec resolvuntur.
	Et propter hoc naturales posuerunt esse prima principia elementa.</p>
</div3>

<A NAME="81922"/>
<div3><head>n. 2</head>
<p>Secunda quaestio est, supposito quod genera sint principia rerum, utrum principia sint universalia dicta de individuis, scilicet species specialissimae, quas genera appellat secundum Platonicorum consuetudinem, quia continent sub se plura individua, sicut genera plures species; aut magis sint principia prima generalissima, ut puta quid sit magis principium, utrum animal vel homo, qui est principium quoddam secundum Platonicos, et magis vere existens quam singulare.
	Oritur autem haec dubitatio propter duas divisiones rationis.
	Quarum una est secundum quam genera dividimus in species.
	Alia vero est secundum quam species resolvimus in genera.
	Semper enim videtur illud quod est ultimus terminus divisionis esse primum principium et elementum in componendo.</p>
</div3>

<A NAME="81923"/>
<div3><head>n. 3</head>
<p>Deinde cum dicit maxime vero quaerit de principiis ex parte separationis: et movet quatuor quaestiones, quarum prima est, cum primi naturales posuerint solum causam materialem, utrum aliquid aliud praeter materiam sit causa secundum se, aut non.</p>
</div3>

<A NAME="81924"/>
<div3><head>n. 4</head>
<p>Secunda quaestio est, supposito quod aliquid praeter materiam sit causa, utrum illud sit separabile a materia, sicut posuit Plato, aut sicut posuit Pythagoras.</p>
</div3>

<A NAME="81925"/>
<div3><head>n. 5</head>
<p>Tertia quaestio est, si est aliquid separabile a materia, utrum sit unum tantum, sicut posuit Anaxagoras, aut plura numero sicut posuit Plato et ipse Aristoteles.</p>
</div3>

<A NAME="81926"/>
<div3><head>n. 6</head>
<p>Quarta quaestio est, utrum aliquid sit <hi>praeter synolon</hi>, id est simul totum, aut nihil; aut in quibusdam sit aliquid, et in quibusdam non: et qualia sint in quibus sunt et qualia in quibus non.
	Exponit autem quid sit synolon vel simul totum, scilicet quando praedicatur aliquid de materia.
	Ad cuius intellectum considerandum est quod Plato posuit hominem et equum et ea quae sic praedicantur, esse quasdam formas separatas.
	Per hoc autem homo praedicatur de Socrate vel Platone, quod materia sensibilis participat formam separatam.
	Socrates ergo vel Plato dicitur synolon vel simul totum, quia constituitur per hoc quod materia participat formam separatam.
	Et est quasi quoddam praedicatum de materia.
	Quaerit ergo philosophus hic utrum quod quid est individui, sit aliquid aliud praeter ipsum individuum, vel non: aut etiam in quibusdam est aliud et in quibusdam non aliud.
	Quam quidem quaestionem philosophus determinabit in septimo.</p>
</div3>

<A NAME="81927"/>
<div3><head>n. 7</head>
<p>Deinde cum dicit amplius autem movet quaestiones circa modum existendi principiorum.
	Et quia ens dividitur per unum et multa, per actum et potentiam, primo quaerit quomodo sint principia secundum unitatem et multitudinem.
	Secundo quomodo sint secundum actum et potentiam, ibi, et potestate aut actu.
	Circa primum movet quatuor quaestiones: quarum prima est, utrum principia sint determinata secundum numerum, aut secundum speciem.
	Puta quia dicimus tria esse principia naturae.
	Potest autem intelligi, vel quia sunt determinata secundum numerum, ita scilicet quod sola una numero forma sit principium naturae, et sola una numero materia et privatio.
	Et potest intelligi quod sit determinata secundum speciem, ita, scilicet, quod sint multa principia materialia quae conveniant in specie materialis principii, et sic de aliis.
	Et quia quidam philosophorum assignabant causas formales, sicut Platonici, quidam autem solas materiales, sicut antiqui naturales, addit quod ista quaestio habet locum <hi>in rationibus</hi>, idest in causis formalibus, <hi>et in subiecto</hi>, idest in causis materialibus.</p>
</div3>

<A NAME="81928"/>
<div3><head>n. 8</head>
<p>Secunda quaestio est, utrum corruptibilium et incorruptibilium sint eadem principia aut diversa.
	Et si sint diversa, utrum omnia sint incorruptibilia, vel corruptibilium principia sint corruptibilia et incorruptibilium incorruptibilia.</p>
</div3>

<A NAME="81929"/>
<div3><head>n. 9</head>
<p>Tertia quaestio est, utrum unum et ens significent ipsam substantiam rerum et non aliquid aliud additum supra substantiam rerum, sicut dicebant Pythagorici et Platonici, vel non significent ipsam substantiam rerum, sed sit aliquid aliud subiectum unitati et entitati, scilicet ignis aut aer, aut aliquid aliud huiusmodi, ut antiqui naturales posuerunt.
	Hanc autem quaestionem dicit esse difficillimam et maxime dubitabilem, quia ex ista quaestione dependet tota opinio Platonis et Pythagorae, qui ponebant numeros esse substantiam rerum.</p>
</div3>

<A NAME="81930"/>
<div3><head>n. 10</head>
<p>Quarta quaestio est, utrum principia rerum sint sicut <hi>quaedam universalia, vel sicut aliqua singularia</hi>, idest utrum ea quae ponuntur esse principia habeant rationem principii secundum rationem universalem, vel secundum quod unumquodque eorum est aliquid et singulare.</p>
</div3>

<A NAME="81931"/>
<div3><head>n. 11</head>
<p>Deinde cum dicit et potestate quaerit utrum principia sint secundum potentiam vel secundum actum.
	Et haec quaestio maxime videtur pertinere ad principia materialia.
	Potest enim esse dubitatio, utrum primum materiale principium sit aliquod corpus in actu, ut ignis aut aer, ut antiqui naturales posuerunt, aut aliquid existens in potentia tantum, ut Plato posuit.
	Et quia motus est actus existentis in potentia, et est quodammodo medium inter potentiam et actum, ideo adiungit aliam quaestionem, utrum principia sint causae rerum solum secundum motum, sicut naturales posuerunt sola principia motus, vel materialia, vel efficientia: vel etiam sint principia aliter quam per motum, sicut Plato posuit per quamdam participationem huius sensibilia ab immaterialibus causari.
	Has autem quaestiones ideo se movisse dicit, quia magnam dubitationem habent, ut patet ex discordia philosophorum circa eas.</p>
</div3>

<A NAME="81932"/>
<div3><head>n. 12</head>
<p>Deinde cum dicit adhuc autem movet quaestiones pertinentes ad mathematica, quae quidem principia rerum ponuntur: et movet duas quaestiones.
	Quarum prima est, utrum numeri et longitudines et figurae et puncta sint quaedam substantiae, ut Pythagorici vel Platonici posuerunt; vel non, sicut posuerunt naturales.</p>
</div3>

<A NAME="81933"/>
<div3><head>n. 13</head>
<p>Secunda quaestio est, si sunt substantiae, utrum sint separatae a sensibilibus, ut posuerunt Platonici, aut in sensibilibus, ut Pythagorici.</p>
</div3>

<A NAME="81934"/>
<div3><head>n. 14</head>
<p>Moventur autem quaestiones istae tamquam disputandae infra et determinandae: quia in his non solum difficile est veritatem inquirere, sed etiam non est facile bene dubitare de eis, inveniendo scilicet probabiles rationes dubitationis.</p>

</div3></div2>
<div2 n="4"><head>Lectio 4</head>
<A NAME="81935"/>
<div3><head>n. 1</head>
<p>Postquam philosophus movit quaestiones, quae faciunt dubitationem in ista scientia, hic incipit de eis disputare; et dividitur in tres partes.
	In prima disputat de quaestionibus pertinentibus ad considerationem huius scientiae.
	In secunda de quaestionibus pertinentibus ad substantias, ibi, amplius autem utrum sensibiles substantiae et cetera.
	In tertia parte de quaestionibus pertinentibus ad principia substantiarum, ibi, et de principiis utrum oporteat genera et elementa et cetera.
	Circa primum tria facit.
	Primo enim disputat de consideratione huius scientiae quantum ad causas per quas demonstratur.
	Secundo quantum ad prima demonstrationis principia, ibi, at vero de principiis demonstrationis et cetera.
	Tertio quantum ad ipsas substantias, ibi, totaliter quae substantiarum utrum una est et cetera.
	Circa primum duo facit.
	Primo enim resumit quaestionem de qua disputare intendit, concludens ex ipso enumerationis ordine, quod primo disputandum est de istis, de quibus primum dictum est in enumeratione quaestionum, utrum scilicet ad unam scientiam vel ad plures pertineat speculari omnia genera causarum; ut sic ordo disputationis ordini quaestionum motarum respondeat.</p>
</div3>

<A NAME="81936"/>
<div3><head>n. 2</head>
<p>Secundo ibi unius enim ponit rationes ad quaestionem; et circa hoc tria facit.
	Primo enim ponit rationem ad ostendendum, quod considerare omnia genera causarum non pertineat ad unam scientiam.
	Secundo movet alteram quaestionem: supposito quod ad diversas scientias pertineat diversa genera causarum considerare, cuius causae consideratio pertinet ad philosophum primum.
	Et disputat ad diversas quaestionis partes; et hoc, ibi, at vero si scientiae causarum sunt plures et cetera.
	Tertio ex hac disputatione secunda concludit conclusionem primarum rationum, ibi, quapropter videtur alterius esse scientiae et cetera.
	Circa primum ponit duas rationes; dicens, quod cum unius scientiae sit considerare contraria, quomodo erit unius scientiae considerare principia, cum non sint contraria? Quae quidem ratio si secundum superficiem consideretur, nullius videtur esse momenti.
	Videtur enim procedere ex destructione antecedentis, ac si sic argumentaretur: si principia sunt contraria, sunt unius scientiae: ergo, si non sunt contraria, non sunt unius scientiae.</p>
</div3>

<A NAME="81937"/>
<div3><head>n. 3</head>
<p>Posset ergo dici, quod philosophus in his disputationibus non solum probabilibus rationibus utitur, sed etiam interdum sophisticis, ponens rationes quae ab aliis inducebantur.
	Sed non videtur esse rationabile, quod in tanta re tantus philosophus tam frivolam et parum apparentem rationem induxisset.
	Unde aliter dicendum est, quod si quis recte consideret naturam diversorum, quae ad eamdem scientiam pertinent, quaedam pertinent ad unam scientiam secundum sui diversitatem, quaedam vero secundum quod reducuntur ad aliquod unum.
	Multa quidem igitur alia diversa inveniuntur pertinere ad unam scientiam, secundum quod reducuntur ad aliquod unum; puta, ut ad unum totum, vel ad unam causam, vel ad unum subiectum.
	Sed contraria et quaelibet opposita pertinent ad unam scientiam secundum se ipsa, eo quod unum est ratio cognoscendi alterum.
	Et ex hoc efficitur ista propositio probabilis, quod omnia diversa, quae sunt contraria, pertineant ad unam scientiam.
	Unde sequeretur, si principia sunt diversa et non sunt contraria, quod non pertineant ad unam scientiam.</p>
</div3>

<A NAME="81938"/>
<div3><head>n. 4</head>
<p>Deinde cum dicit amplius autem secundam rationem ponit, quae talis est.
	Diversorum pertinentium ad unam scientiam, quaecumque scientia considerat unum considerat et aliud, ut patet in contrariis, quorum diversitas secundum se pertinet ad unam scientiam non per reductionem ad aliquid aliud unum: sed non quaecumque scientia considerat unam causam considerat omnes causas: ergo consideratio omnium causarum non pertinet ad unam scientiam.</p>
</div3>

<A NAME="81939"/>
<div3><head>n. 5</head>
<p>Minorem probat per hoc, quod diversae scientiae sunt de diversis entibus; et multa entia sunt, quibus non possunt attribui omnes causae.
	Quod primo manifestat in causa, quae dicitur, unde principium motus: non enim videtur, quod possit esse principium motus in rebus immobilibus.
	Ponuntur autem quaedam entia immobilia, et praecipue secundum Platonicos ponentes numeros et substantias paratas.
	Unde, si qua scientia de his considerat, non potest considerare de causa quae est unde principium motus.</p>
</div3>

<A NAME="81940"/>
<div3><head>n. 6</head>
<p>Secundo manifestat idem de causa finali, quae habet rationem boni.
	Boni enim natura non videtur posse inveniri in rebus immobilibus, si hoc concedatur, quod omne quod est bonum secundum se et propter suam naturam, est finis.
	Et hoc modo causa est, inquantum propter ipsam et causa eius omnia fiunt et sunt.
	Dicit autem, quod est bonum secundum se et propter suam naturam, ad excludendum bonum utile, quod non dicitur de fine, sed magis de eo quod est ad finem.
	Unde quae sic solum dicuntur bona inquantum sunt utilia ad aliud, non sunt bona secundum se et propter suam naturam.
	Sicut potio amara non est secundum se bona, sed solum secundum quod ordinatur ad finem sanitatis, quae est secundum se bona: finis autem, et cuius causa fit aliquid, videtur esse terminus alicuius actus: omnes autem actiones videntur esse cum motu.
	Ergo videtur sequi, quod in rebus immobilibus non possit esse hoc principium, scilicet causa finalis, quae habet rationem boni.
	Et quia quae sunt per se existentia absque materia, necesse est quod sint immobilia, ideo non videtur esse possibile, quod sit aliquid <hi>autoagathon</hi>, idest per se bonum, ut Plato ponebat.
	Omnia enim immaterialia et non participata vocabat per se existentia, sicut ideam hominis vocabat hominem per se, quasi non participatum in materia.
	Unde et per se bonum dicebat id quod est sua bonitas non participata, scilicet primum principium omnium.</p>
</div3>

<A NAME="81941"/>
<div3><head>n. 7</head>
<p>Et ad hanc rationem confirmandam inducit quoddam signum.
	Ex hoc enim quod finis non potest esse in rebus immobilibus, videtur procedere quod in scientiis mathematicis, quae abstrahunt a materia et motu, nihil probatur per hanc causam, sicut probatur in scientia naturali, quae est de rebus mobilibus, aliquid per rationem boni.
	Sicut cum assignamus causam quare homo habet manus, quia per eas melius potest exequi conceptiones rationis.
	In mathematicis autem nulla demonstratio fit hoc modo, quod hoc modo sit quia melius est sic esse, aut deterius si ita non esset.
	Puta si diceretur quod angulus in semicirculo est rectus, quia melius est quod sic sit quam quod sit acutus vel obtusus.
	Et quia posset forte aliquis esse alius modus demonstrandi per causam finalem, puta si diceretur, si finis erit, necesse est id quod est ad finem praecedere: ideo subiungit, quod nullus omnino in mathematicis facit mentionem alicuius talium pertinentium ad bonum vel ad causam finalem.
	Propter quod quidam sophistae, ut Aristippus, qui fuit de secta Epicureorum, omnino neglexit demonstrationes quae sunt per causas finales, reputans eas viles ex hoc quod in artibus illiberalibus sive mechanicis, ut in arte <hi>tectonica</hi>, idest aedificatoria, et <hi>coriaria</hi>, omnium rationes assignantur ex hoc quod est aliquid melius vel deterius.
	In mathematicis vero, quae sunt nobilissimae et certissimae scientiae, nulla fit mentio de bonis et malis.</p>
</div3>

<A NAME="81942"/>
<div3><head>n. 8</head>
<p>Deinde cum dicit at vero interponit aliam quaestionem: et primo proponit eam.
	Et habet duas partes.
	Prima enim pars quaestionis est.
	Si diversae causae considerentur a pluribus scientiis, ita quod altera scientia sit alterius causae considerativa, quae illarum debet dici scientia <hi>quae quaeritur?</hi> Idest philosophia prima? Utrum scilicet illa quae considerat causam formalem, aut quae considerat causam finalem, vel quae considerat aliquam aliarum? Secunda pars quaestionis est, si aliquae res sint quae habeant plures causas, quis maxime cognoscit rem illam eorum qui considerant illas causas?</p>
</div3>

<A NAME="81943"/>
<div3><head>n. 9</head>
<p>Secundo cum dicit contingit enim manifestat partem secundam quaestionis per hoc, quod una et eadem res invenitur, quae habet omnes modos causarum: sicut domus causa unde principium motus, est ars et aedificator.
	Id vero cuius causa vel finis causa domus <hi>est opus</hi>, idest usus eius, qui est habitatio.
	Causa vero sicut materia est terra, ex qua fiunt lateres et lapides.
	Causa vero sicut species vel forma, est ipsa ratio domus, quam artifex praeconceptam mente in materia ponit.</p>
</div3>

<A NAME="81944"/>
<div3><head>n. 10</head>
<p>Tertio ibi igitur ex reassumit quaestionem, scilicet quam dictarum scientiarum possumus vocare sapientiam, secundum ea quae de sapientia prius determinavimus in principio libri: utrum scilicet illam, quae considerat causam formalem, vel quae considerat causam finalem, vel aliquam aliarum causarum.
	Et ponit consequenter rationes ad singulas trium causarum: dicens, quod ratio quaedam videtur de <hi>qualibet scientia</hi>, idest quae est per quamcumque causam, quod appelletur nomine sapientiae.
	Et primo quantum ad scientiam quae est per causam finalem.
	Dictum est enim in principio libri, quod ista scientia, quae sapientia dicitur, est maxime principalis et ordinativa aliarum, quasi subditarum.
	Sic igitur inquantum sapientia <hi>est senior</hi>, idest prior ordine dignitatis, et principalior quadam auctoritate ordinandi alias, quia non est iustum quod aliae scientiae contradicant ei, sed ab ea accipiant sua principia, sicut ei servientes; videtur quod illa scientia, <hi>quae est finis et boni</hi>, idest quae procedit per causam finalem, sit digna nomine sapientiae.
	Et hoc ideo, quia omnia alia sunt propter finem, unde finis est quodammodo causa omnium aliarum causarum.
	Et sic scientia, quae procedit per causam finalem, est principalior.
	Cuius signum est, quod artes illae, ad quas pertinent fines, principantur et praecipiunt aliis artibus, sicut gubernatoria navifactivae.
	Unde, si sapientia est principalis et praeceptiva respectu aliarum, maxime videtur quod procedat per causam finalem.</p>
</div3>

<A NAME="81945"/>
<div3><head>n. 11</head>
<p>Deinde cum dicit inquantum vero inducit rationem de causa formali.
	Dictum est enim in prooemio libri, quod sapientia est primarum causarum, et eius quod est maxime scibile, et quod est maxime certum.
	Et secundum hoc videtur quod sit <hi>substantiae</hi>, idest per causam formalem: quia inter diversos modos sciendi, magis dicimus scire illum qui scit aliquid esse, quam qui scit aliquid non esse.
	Unde et in posterioribus philosophus probat, quod demonstratio affirmativa est potior quam negativa.
	Inter eos autem, qui sciunt aliquid affirmare, unum alio magis dicimus scire.
	Sed inter omnes maxime dicimus scire illum, qui cognoscit quid est res, non autem qui scit quanta est, vel qualis, et quid possit facere vel pati.
	Sic igitur in cognoscendo ipsam rem absolute perfectissimum est scire quid est res, quod est scire substantiam rei.
	Sed etiam in aliis cognoscendis, puta proprietatibus rei, magis dicimus scire singula, de quibus sunt demonstrationes, quando etiam de ipsis accidentibus vel proprietatibus scimus quod quid est; quia quod quid est non solum invenitur in substantiis, sed etiam in accidentibus.</p>
</div3>

<A NAME="81946"/>
<div3><head>n. 12</head>
<p>Et ponit exemplum de tetragonismo, idest quadratura superficiei aeque distantium laterum non quadratae, quam quadrare dicimur, cum invenimus quadratum ei aequale.
	Cum autem omnis superficies aeque distantium laterum et rectorum angulorum ex duabus lineis contineatur, quae rectum continent angulum, ita, quod totalis superficies nihil est aliud quam ductus unius earum in alia, tunc invenimus quadratum aequale superficiei praedictae, quando invenimus lineam quae sit media in proportione inter duas lineas praedictas.
	Puta, si linea a, ad lineam b se habet sicut linea b ad lineam c, quadratum lineae b est aequale superficiei, quae continetur in c et a, ut probatur in sexto Euclidis.</p>
</div3>

<A NAME="81947"/>
<div3><head>n. 13</head>
<p>Et apparet manifeste in numeris.
	Sex enim est medium in proportione inter novem et quatuor.
	Novem enim se habet ad sex in proportione sesquialtera, et similiter sex ad quatuor.
	Quadratum autem senarii est trigintasex.
	Quod etiam perficitur ex ductu quaternarii in novenarium.
	Quater enim novem sunt trigintasex.
	Et simile est in omnibus aliis.</p>
</div3>

<A NAME="81948"/>
<div3><head>n. 14</head>
<p>Deinde ponit rationem de causa movente circa generationes videmus enim quod circa generationes et actiones, et circa omnem transmutationem maxime dicimur aliquid scire quando cognoscimus principium motus, et quod motus nihil est aliud quam actus mobilis a movente, ut dicitur in tertio physicorum.
	Praetermittit autem de causa materiali, quia illa imperfectissime se habet ad hoc quod sit principium cognoscendi: non enim fit cognitio per id quod est in potentia, sed per id quod est in actu, ut infra in nono dicetur.</p>
</div3>

<A NAME="81949"/>
<div3><head>n. 15</head>
<p>His igitur positis ad secundam quaestionem pertinentibus, inducit rationem ex eisdem rationibus supra positis ad primam quaestionem, scilicet quod alterius scientiae sit considerare omnes istas causas, eo quod in diversis rebus diversae causae videntur habere principalitatem, sicut in mobilibus principium motus, in scibilibus quod quid est, finis autem in his quae ordinantur ad finem.</p>
</div3>

<A NAME="81950"/>
<div3><head>n. 16</head>
<p>Hanc autem quaestionem Aristoteles in sequentibus expresse solvere non invenitur: potest tamen eius solutio ex his quae ipse inferius in diversis locis determinat, colligi.
	Determinat enim in quarto, quod ista scientia considerat ens inquantum est ens; unde et eius est considerare primas substantias, non autem scientiae naturalis, quia supra substantiam mobilem sunt aliae substantiae.
	Omnis autem substantia vel est ens per seipsam, si sit forma tantum; vel si sit composita ex materia et forma, est ens per suam formam; unde inquantum haec scientia est considerativa entis, considerat maxime causam formalem.
	Primae autem substantiae non cognoscuntur a nobis ut sciamus de eis quod quid est, ut potest aliqualiter haberi ex his quae in nono determinantur: et sic in earum cognitione non habet locum causa formalis.
	Sed quamvis ipsae sint immobiles secundum seipsas, sunt tamen causa motus aliorum per modum finis; et ideo ad hanc scientiam, inquantum est considerativa primarum substantiarum, praecipue pertinet considerare causam finalem, et etiam aliqualiter causam moventem.
	Causam autem materialem secundum seipsam nullo modo, quia materia non convenienter causa est entis, sed alicuius determinati generis, scilicet substantiae mobilis.
	Tales autem causae pertinent ad considerationem particularium scientiarum, nisi forte considerentur ab hac scientia inquantum continentur sub ente.
	Sic enim ad omnia suam considerationem extendit.</p>
</div3>

<A NAME="81951"/>
<div3><head>n. 17</head>
<p>His autem visis, rationes inductas facile est solvere.
	Primo enim nihil prohibet diversas causas ad hanc scientiam pertinere unam existentem, licet non sint contraria, quia reducuntur ad unum, scilicet ad ens commune, sicut dictum est.
	Similiter nihil prohibet, etsi non quaelibet scientia consideret omnes causas, quin aliqua scientia possit considerare omnes vel plures earum inquantum reducuntur ad aliquid unum.
	Sed specialiter descendendo, dicendum est, quod nihil prohibet in immobilibus considerari et principium motus, et finem sive bonum; in immobilibus inquam quae sunt tamen moventia sicut sunt primae substantiae: in his autem quae neque moventur nec movent, non est consideratio principii motus, nec finis sub ratione finis motus, quamvis possit considerari finis sub ratione finis alicuius operationis sine motu.
	Sicut si ponantur esse substantiae intelligentes non moventes, ut Platonici posuerunt, nihilominus tamen inquantum habent intellectum et voluntatem oportet ponere in eis finem et bonum, quod est obiectum voluntatis.
	Mathematica autem non moventur, nec movent, nec habent voluntatem.
	Unde in eis non consideratur bonum sub nomine boni et finis.
	Consideratur tamen in eis id quod est bonum, scilicet esse et quod quid est.
	Unde falsum est, quod in mathematicis non sit bonum, sicut ipse infra in nono probat.</p>
</div3>

<A NAME="81952"/>
<div3><head>n. 18</head>
<p>Ad quaestionem vero secundam iam patet responsio; quia ad hanc scientiam pertinet consideratio trium causarum, de quibus rationes inducit.</p>

</div3></div2>
<div2 n="5"><head>Lectio 5</head>
<A NAME="81953"/>
<div3><head>n. 1</head>
<p>Postquam disputavit de prima quaestione quae erat de consideratione causarum, hic intendit disputare de consideratione principiorum demonstrationis, ad quam scientiam pertineat; et circa hoc tria facit.
	Primo movet quaestionem.
	Secundo disputat ad unam partem, ibi, unius igitur esse et cetera.
	Tertio disputat ad aliam partem, ibi, at vero si alia et cetera.
	Dicit ergo primo, quod dubitatio est de principiis demonstrationis, utrum considerare de his pertineat ad unam scientiam vel ad plures.
	Et exponit quae sunt demonstrationis principia.
	Et dicit, quod sunt communes conceptiones omnium ex quibus procedunt omnes demonstrationes, inquantum scilicet singula principia propriarum conclusionum demonstratarum habent firmitatem virtute principiorum communium.
	Et exemplificat de primis principiis maxime sicut quod necesse est de unoquoque aut affirmare aut negare.
	Et aliud principium est quod impossibile est idem simul esse et non esse.
	Est ergo haec quaestio, utrum haec principia et similia pertineant ad unam scientiam vel ad plures.
	Et si ad unam, utrum pertineant ad scientiam quae est considerans substantiam, vel ad aliam.
	Et si ad aliam, quam earum oportet nominare sapientiam vel philosophiam primam quam nunc quaerimus.</p>
</div3>

<A NAME="81954"/>
<div3><head>n. 2</head>
<p>Deinde cum dicit unius igitur obiicit ad unam partem quaestionis, scilicet ad ostendendum quod non est unius scientiae considerare principia omnia, supple demonstrationis, et substantiam.
	Et ponit duas rationes: quarum prima talis est.
	Cum omnes scientiae utantur praedictis principiis demonstrationis; nulla ratio esse videtur quare magis pertineat ad unam quam ad aliam: nec etiam videtur rationabile, quod eorum consideratio pertineat ad omnes scientias, quia sic sequeretur quod idem tractaretur in diversis scientiis, quod esset superfluum.
	Videtur igitur relinqui, quod nulla scientia consideret de principiis istis: ergo per quam rationem non pertinet ad aliquam aliarum scientiarum tradere cognitionem de huiusmodi demonstrationis principiis, per eamdem rationem non pertinet ad scientiam cuius est considerare de substantia.</p>
</div3>

<A NAME="81955"/>
<div3><head>n. 3</head>
<p>Secunda ratio ponitur ibi simul autem, quae talis est.
	Modus de quo est cognitio in scientiis est duplex.
	Unus modus secundum quod de unoquoque cognoscitur quid est.
	Alius modus secundum quod cognitio per demonstrationem acquiritur.
	Primo autem modo non pertinet ad aliquam scientiam tradere cognitionem de principiis demonstrationis, quia talis cognitio principiorum praesupponitur ante omnes scientias.
	Quod enim unumquodque horum sit ens <hi>ex nunc novimus</hi>, idest statim a principio cognoscimus quid significent haec principia, per quorum cognitionem statim ipsa principia cognoscuntur.
	Et, quia talis cognitio principiorum inest nobis statim a natura, concludit, quod omnes artes et scientiae, quae sunt de quibusdam aliis cognitionibus, utuntur praedictis principiis tamquam naturaliter notis.</p>
</div3>

<A NAME="81956"/>
<div3><head>n. 4</head>
<p>Similiter autem probatur, quod praedictorum principiorum cognitio non traditur in aliqua scientia per demonstrationem; quia si esset aliqua demonstratio de eis, oporteret tria tunc principia considerari; scilicet genus subiectum, passiones, et dignitates.
	Et ad huius manifestationem, subdit, quod impossibile est de omnibus esse demonstrationem: non enim demonstrantur subiecta, sed de subiectis passiones.
	De subiectis vero oportet praecognoscere an est et quid est, ut dicitur in primo posteriorum.
	Et hoc ideo, quia necesse est demonstrationem esse ex aliquibus, sicut ex principiis, quae sunt dignitates, et circa aliquod, quod est subiectum, et aliquorum, quae sunt passiones.
	Ex hoc autem statim manifestum est ex uno horum trium, quod dignitates non demonstrantur; quia oporteret quod haberent aliquas dignitates priores, quod est impossibile.
	Unde praetermisso hoc modo procedendi tamquam manifesto, procedit ex parte subiecti.
	Cum enim una scientia sit unius generis subiecti, oporteret quod illa scientia, quae demonstraret dignitates, haberet unum subiectum.
	Et sic oporteret, quod omnium scientiarum demonstrativarum esset unum genus subiectum, quia omnes scientiae demonstrativae utuntur huiusmodi dignitatibus.</p>
</div3>

<A NAME="81957"/>
<div3><head>n. 5</head>
<p>Deinde cum dicit at vero obiicit ad aliam partem.
	Si enim dicatur, quod alia scientia sit, quae est de huiusmodi principiis, et alia, quae est de substantia, remanebit dubitatio quae ipsarum sit principalior et prior.
	Ex una enim parte dignitates sunt maxime universales, et principia omnium, quae traduntur in quibuscumque scientiis.
	Et secundum hoc videtur quod scientia, quae est de huiusmodi principiis, sit principalissima.
	Ex alia vero parte, cum substantia sit primum et principale ens; manifestum est, quod prima philosophia est scientia substantiae.
	Et si non est eadem scientia substantiae et dignitatum non erit de facili dicere cuius alterius sit considerare veritatem et falsitatem circa dignitates, si non est primi philosophi qui considerat substantiam.</p>
</div3>

<A NAME="81958"/>
<div3><head>n. 6</head>
<p>Hanc autem quaestionem determinat philosophus in quarto huius; et dicit, quod ad philosophum potius pertinet consideratio dignitatum, inquantum ad ipsum pertinet consideratio entis in communi, ad quod per se pertinent huiusmodi principia prima, ut maxime apparet in eo quod est maxime primum principium, scilicet quod impossibile est idem esse et non esse.
	Unde omnes scientiae particulares utuntur huiusmodi principiis sicut utuntur ipso ente, quod tamen principaliter considerat philosophus primus.
	Et per hoc solvitur ratio prima.
	Secunda autem ratio solvitur per hoc, quod philosophus non considerat huiusmodi principia tamquam faciens ea scire definiendo vel absolute demonstrando; sed solum elenchice, idest contradicendo disputative negantibus ea, ut in quarto dicetur.</p>

</div3></div2>
<div2 n="6"><head>Lectio 6</head>
<A NAME="81959"/>
<div3><head>n. 1</head>
<p>Postquam disputavit duas quaestiones pertinentes ad considerationem huius scientiae, hic disputat tertiam, quae est de consideratione substantiarum et accidentium.
	Et dividitur in partes duas, secundum quod circa hoc duas quaestiones disputat.
	Secunda incipit ibi, amplius autem utrum sensibiles substantiae et cetera.
	Circa primum tria facit.
	Primo movet quaestionem, quae est, utrum omnium substantiarum sit una scientia, aut plures scientiae considerent diversas substantias.</p>
</div3>

<A NAME="81960"/>
<div3><head>n. 2</head>
<p>Secundo ibi siquidem ergo obiicit ad primam partem; scilicet ad ostendendum quod una scientia sit de omnibus substantiis: quia si non esset una de omnibus substantiis, non posset assignari, ut videtur, cuius substantiae sit considerativa haec scientia, eo quod substantia, in quantum substantia, est principaliter ens.
	Unde non videtur quod magis pertineat ad considerationem principalis scientiae una substantia quam alia.</p>
</div3>

<A NAME="81961"/>
<div3><head>n. 3</head>
<p>Tertio ibi unam vero obiicit in contrarium, dicens quod non est rationabile ponere unam esse scientiam omnium substantiarum.
	Sequeretur enim quod esset una scientia demonstrativa de omnibus per se accidentibus.
	Et hoc ideo, quia omnis scientia demonstrativa aliquorum accidentium, speculatur per se accidentia circa aliquod subiectum: et hoc ex aliquibus conceptionibus communibus.
	Quia igitur scientia demonstrativa non speculatur accidentia nisi circa subiectum aliquod, sequitur quod ad eamdem scientiam pertineat considerare aliquod genus subiectum, ad quam pertineat considerare per se accidentia illius generis, et e converso, dummodo demonstratio fiat ex eisdem principiis.</p>
</div3>

<A NAME="81962"/>
<div3><head>n. 4</head>
<p>Sed quandoque contingit quod demonstrare quia ita est, per aliqua principia, pertinet ad aliquam scientiam, et demonstrare principia ex quibus demonstrabatur quia ita est, pertinet ad unam scientiam, quandoque quidem ad eamdem, quandoque vero ad aliam.
	Ad eamdem quidem, sicut geometria demonstrat, quod triangulus habet tres angulos aequales duobus rectis, per hoc quod angulus exterior trianguli est aequalis duobus interioribus sibi oppositis, quod tantum demonstrare pertinet ad geometriam.
	Ad aliam vero scientiam, sicut musicus probat quod tonus non dividitur in duo semitonia aequalia, per hoc quod proportio sesquioctava cum sit superparticularis, non potest dividi in duo aequalia.
	Sed hoc probare non pertinet ad musicum sed ad arithmeticum.
	Sic ergo patet, quod quandoque accidit diversitas in scientiis propter diversitatem principiorum, dum una scientia demonstrat principia alterius scientiae per quaedam altiora principia.</p>
</div3>

<A NAME="81963"/>
<div3><head>n. 5</head>
<p>Sed supposita identitate principiorum non potest esse diversitas in scientiis, dummodo sint eadem accidentia et idem genus subiectum, quasi una scientia consideret subiectum, et eadem accidentia.
	Unde sequitur, quod scientia quae considerat substantiam consideret etiam accidentia; ita quod si sint plures scientiae considerantes substantias, erunt considerantes accidentia.
	Si vero una earum sola sit quae consideret substantias, una sola erit quae considerabit accidentia.
	Hoc autem est impossibile; quia sic sequeretur non esse nisi unam scientiam, cum nulla scientia sit quae non demonstret accidentia de aliquo subiecto: non ergo ad unam scientiam pertinet considerare omnes substantias.</p>
</div3>

<A NAME="81964"/>
<div3><head>n. 6</head>
<p>Haec autem quaestio determinatur in quarto huius, ubi ostenditur quod ad primam scientiam, ad quam pertinet considerare de ente inquantum est ens, pertinet considerare de substantia inquantum est substantia: et sic considerat omnes substantias secundum communem rationem substantiae; et per consequens ad eam pertinet considerare communia accidentia substantiae.
	Particularia vero accidentia quarumdam substantiarum pertinet considerare ad particulares scientias, quae sunt de particularibus substantiis; sicut ad scientiam naturalem pertinet considerare accidentia substantiae mobilis.
	Verumtamen in substantiis est etiam ordo: nam primae substantiae sunt substantiae immateriales.
	Unde et earum consideratio pertinet proprie ad philosophum primum.
	Sicut si non essent aliae substantiae priores substantiis mobilibus corporalibus, scientia naturalis esset philosophia prima, ut dicitur infra in sexto.</p>
</div3>

<A NAME="81965"/>
<div3><head>n. 7</head>
<p>Deinde cum dicit amplius autem ponit aliam quaestionem de consideratione substantiae et accidentis.
	Et circa hoc etiam tria facit.
	Primo movet quaestionem, quae est, utrum consideratio huius scientiae sit solum circa substantiam, aut etiam circa ea quae accidunt substantiis.
	Puta si dicamus quod lineae, superficies et solida sint quaedam substantiae, ut quidam posuerunt, quaeritur utrum eiusdem scientiae sit considerare ista, et per se accidentia horum, quae demonstrantur in scientiis mathematicis; aut alterius.</p>
</div3>

<A NAME="81966"/>
<div3><head>n. 8</head>
<p>Secundo ibi nam si obiicit ad unam partem.
	Si enim eiusdem scientiae est considerare accidentia et substantias; cum scientia quae considerat accidentia sit demonstrativa accidentium, sequitur quod scientia quae considerat substantiam, sit demonstrativa substantiarum: quod est impossibile: cum definitio declarans substantiam, quae significat quod quid est, non demonstretur.
	Sic ergo non erit eiusdem scientiae substantias considerare et accidentia.</p>
</div3>

<A NAME="81967"/>
<div3><head>n. 9</head>
<p>Tertio ibi si vero obiicit in contrarium: quia si diversae scientiae considerant substantiam et accidens, non erit assignare quae scientia speculetur accidentia circa substantiam, quia talis scientia considerabit utrumque, cum tamen hoc videatur ad omnes scientias pertinere: quia omnis scientia considerat per se accidentia circa subiectum, ut dictum est.</p>
</div3>

<A NAME="81968"/>
<div3><head>n. 10</head>
<p>Hanc autem quaestionem determinat philosophus in quarto huius; dicens, quod ad eam scientiam, ad quam pertinet considerare de substantia et ente, pertinet etiam considerare de per se accidentibus substantiae et entis.
	Non tamen sequetur quod eodem modo consideret utrumque, scilicet demonstrando substantiam, sicut demonstrat accidens; sed definiendo substantiam et demonstrando accidens inesse vel non inesse, ut plenius habetur in fine noni huius.</p>

</div3></div2>
<div2 n="7"><head>Lectio 7</head>
<A NAME="81969"/>
<div3><head>n. 1</head>
<p>Postquam disputavit philosophus quaestiones pertinentes ad considerationem huius scientiae, hic disputat quaestiones pertinentes ad ipsas substantias, de quibus principaliter considerat ista scientia.
	Et circa hoc tria facit.
	Primo movet quaestiones.
	Secundo ostendit unde accipi possint rationes ad unam partem, ibi, quomodo ergo dicimus et cetera.
	Tertio obiicit ad partem contrariam, ibi, multis autem modis habentibus difficultatem et cetera.
	Circa primum movet duas quaestiones: quarum prima est, utrum in universitate rerum solae substantiae sensibiles inveniantur, sicut aliqui antiqui naturales dixerunt, aut etiam inveniantur quaedam aliae substantiae, praeter sensibiles, sicut posuerunt Platonici.</p>
</div3>

<A NAME="81970"/>
<div3><head>n. 2</head>
<p>Secunda quaestio est, supposito quod sint aliquae substantiae, praeter sensibiles, utrum illae substantiae sint unius generis, aut magis sint plura genera harum substantiarum.
	Utramque enim opinionem recipit.
	Quidam enim posuerunt praeter substantias sensibiles esse solas species separatas, idest per se hominem immaterialem, et per se equum: et sic de aliis speciebus.
	Alii vero posuerunt quasdam alias intermedias substantias inter species et sensibilia, scilicet mathematica, de quibus dicebant esse mathematicas scientias.</p>
</div3>

<A NAME="81971"/>
<div3><head>n. 3</head>
<p>Et huius ratio est, quia ponebant duplicem abstractionem rerum: puta abstractionem intellectus, qui dicitur abstrahere uno modo universale a particulari, iuxta quam abstractionem ponebant species separatas per se subsistentes.
	Alio modo formas quasdam a materia sensibili, in quarum scilicet definitione non ponitur materia sensibilis, sicut circulus abstrahitur ab aere.
	Iuxta quam ponebant mathematica abstracta, quae dicebant media inter species et sensibilia, quia conveniunt cum utrisque.
	Cum speciebus quidem, inquantum sunt separata a materia sensibili; cum sensibilibus autem, inquantum inveniuntur plura ex eis in una specie, sicut plures circuli et plures lineae.</p>
</div3>

<A NAME="81972"/>
<div3><head>n. 4</head>
<p>Deinde cum dicit quomodo ergo ostendit quomodo ad unam partem argumentari possit; et dicit quod hoc dictum est <hi>in primis sermonibus</hi>, idest in primo libro, quomodo species ponantur causae rerum sensibilium, et substantiae quaedam per se subsistentes.
	Unde ex his quae ibi dicta sunt in recitatione opinionis Platonis, accipi possunt rationes ad partem affirmativam.</p>
</div3>

<A NAME="81973"/>
<div3><head>n. 5</head>
<p>Deinde cum dicit multis autem obiicit ad partem negativam.
	Et primo ad ostendendum quod non sunt species separatae a sensibilibus.
	Secundo ad ostendendum quod non sunt mathematica separata, ibi, amplius autem siquis praeter species et cetera.
	Supra autem in primo libro multas rationes posuit contra ponentes species: et ideo illis rationibus praetermissis ponit quamdam rationem, quae videtur efficacissima; et dicit, quod cum positio ponentium species separatas, multas habeat difficultates, illud quod nunc dicetur non continet minorem absurditatem aliquo aliorum, scilicet quod aliquis dicat quasdam esse naturas praeter naturas sensibiles, quae sub caelo continentur.
	Nam caelum est terminus corporum sensibilium, ut in primo de caelo et mundo probatur.
	Ponentes autem species, non ponebant eas esse infra caelum, nec extra, ut dicitur in tertio physicorum.
	Et ideo convenienter dicit, quod ponebant quasdam naturas praeter eas quae sunt in caelo.
	Dicebant autem contrarias naturas esse easdem secundum speciem et rationem, et in istis sensibilibus: quinimmo dicebant illas naturas esse species horum sensibilium; puta quod homo separatus est humanitas hominis huius sensibilis, et quod homo sensibilis est homo participatione illius hominis.
	Hanc tamen differentiam ponebant inter ea, quia illae naturae immateriales sunt sempiternae, istae vero sensibiles sunt corruptibiles.</p>
</div3>

<A NAME="81974"/>
<div3><head>n. 6</head>
<p>Et quod ponerent illas naturas easdem istis patet per hoc, quod sicut in istis sensibilibus invenitur homo, equus, et sanitas, ita in illis naturis ponebant <hi>hominem per se</hi>, idest sine materia sensibili, et similiter equum et sanitatem; et nihil aliud ponebant in substantiis separatis, nisi quod erant materialiter in sensibilibus.
	Quae quidem positio videtur esse similis positioni ponentium deos esse humanae speciei, quae fuit positio Epicureorum, ut Tullius dicit in libro de natura deorum.
	Sicut enim qui ponebant deos humanae speciei, nihil aliud fecerunt quam ponere homines sempiternos secundum suam naturam, ita et illi qui ponebant species nihil aliud faciunt quam ponunt res sensibiles sempiternas, ut equum, bovem, et similia.</p>
</div3>

<A NAME="81975"/>
<div3><head>n. 7</head>
<p>Est autem valde absurdum, quod id quod secundum suam naturam est corruptibile, sit eiusdem speciei cum eo, quod per suam naturam est incorruptibile: quin potius corruptibile et incorruptibile differunt specie, ut infra dicetur in decimo huius.
	Potest tamen contingere quod id quod secundum suam naturam est corruptibile, virtute divina perpetuo conservetur in esse.</p>
</div3>

<A NAME="81976"/>
<div3><head>n. 8</head>
<p>Deinde cum dicit amplius autem obiicit contra ponentes mathematica media inter species et sensibilia.
	Et primo contra illos, qui ponebant mathematica media, et a sensibilibus separata.
	Secundo contra illos, qui ponebant mathematica, sed in sensibilibus esse, ibi, sunt autem et aliqui qui dicunt et cetera.
	Circa primum duo facit.
	Primo ponit rationes contra primam opinionem, secundo obiicit pro ea, ibi, at vero nec sensibilium et cetera.
	Contra primum obiicit tribus viis: quarum prima est, quod sicut scientia quaedam mathematica est circa lineam, ita etiam sunt quaedam mathematicae scientiae circa alia subiecta.
	Si igitur sunt quaedam lineae praeter lineas sensibiles, de quibus geometra tractat, pari ratione in omnibus aliis generibus, de quibus aliae scientiae mathematicae tractant, erunt quaedam praeter sensibilia.
	Sed hoc ponere ostendit esse inconveniens in duabus scientiis mathematicis.</p>
</div3>

<A NAME="81977"/>
<div3><head>n. 9</head>
<p>Primo quidem in astrologia, quae est una scientiarum mathematicarum, cuius subiectum est caelum et caelestia corpora.
	Sequetur ergo secundum praedicta, quod sit aliud caelum praeter caelum sensibile, et similiter alius sol et alia luna, et similiter de aliis corporibus caelestibus.
	Sed hoc est incredibile: quia illud aliud caelum, aut est mobile, aut immobile.
	Si est immobile, hoc videtur esse irrationabile, cum videamus naturale esse caelo quod semper moveatur.
	Unde et astrologus aliquid considerat circa motum caeli.
	Dicere vero quod caelum sit separatum, et sit mobile, est impossibile, eo quod nihil separatum a materia potest esse mobile.</p>
</div3>

<A NAME="81978"/>
<div3><head>n. 10</head>
<p>Deinde ostendit idem esse inconveniens in aliis scientiis mathematicis, scilicet in perspectiva, quae considerat lineam visualem, et <hi>in harmonica</hi> idest musica, quae considerat proportiones sonorum audibilium.
	Impossibile est autem haec esse intermedia inter species et sensibilia; quia si ista sensibilia sint intermedia, scilicet soni et visibilia, sequetur etiam quod sensus sunt intermedii.
	Et cum sensus non sint nisi in animali, sequetur quod etiam animalia sint intermedia inter species et corruptibilia; quod est omnino absurdum.</p>
</div3>

<A NAME="81979"/>
<div3><head>n. 11</head>
<p>Deinde cum dicit dubitabit autem secunda via talis est.
	Si in illis generibus, de quibus sunt scientiae mathematicae, invenitur triplex gradus rerum; scilicet sensibilia, species, et intermedia; cum de omnibus speciebus et omnibus sensibilibus videatur esse similis ratio, videtur sequi quod inter quaelibet sensibilia et suas species sunt aliqua media: unde remanet dubitatio ad quae rerum genera se extendant scientiae mathematicae.
	Si enim scientia mathematica, puta geometria, differt a geodaesia, quae est scientia de mensuris sensibilibus, in hoc solum quod geodaesia est de mensuris sensibilibus, geometria vero de intermediis non sensibilibus, pari ratione praeter omnes scientias, quae sunt de sensibilibus, erunt secundum praedicta quaedam scientiae mathematicae de intermediis: puta si scientia medicinalis est de quibusdam sensibilibus, erit quaedam alia scientia praeter scientiam medicinalem, et praeter unamquamque similem scientiam, quae erit media inter medicinalem quae est de sensibilibus, et medicinalem quae est de speciebus.
	Sed hoc est impossibile; quia cum medicina sit circa <hi>salubria</hi>, idest circa sanativa, si medicina est media, sequitur quod etiam sanativa sint media praeter sensibilia sanativa et praeter autosanum, idest per se sanum, quod est species sani separati: quod est manifeste falsum.
	Relinquitur ergo, quod istae scientiae mathematicae non sunt circa aliqua quae sunt media inter sensibilia et species separatas.</p>
</div3>

<A NAME="81980"/>
<div3><head>n. 12</head>
<p>Deinde cum dicit similiter autem tertiam viam ponit, per quam destruitur quoddam, quod praedicta positio ponebat; quod scilicet esset aliqua scientia circa sensibiles magnitudines: et sic si inveniretur alia scientia circa magnitudines, ex hoc haberetur quod essent magnitudines mediae.
	Unde dicit, quod hoc non est verum quod geodaesia sit scientia sensibilium magnitudinum, quia sensibiles magnitudines sunt corruptibiles.
	Sequeretur ergo quod geodaesia esset de magnitudinibus corruptibilibus.
	Sed scientia videtur corrumpi corruptis rebus de quibus est.
	Socrate enim non sedente, iam non erit vera opinio qua opinabamur eum sedere.
	Sequeretur ergo quod geodaesia vel geosophia, ut alii libri habent, corrumpatur corruptis magnitudinibus sensibilibus; quod est contra rationem scientiae, quae est necessaria et incorruptibilis.</p>
</div3>

<A NAME="81981"/>
<div3><head>n. 13</head>
<p>Posset tamen haec ratio ad oppositum induci: ut dicatur quod per hanc rationem intendit probare, quod nullae scientiae sunt de sensibilibus.
	Et ita oportet quod omnes scientiae vel sint de rebus mediis, vel sint de speciebus.</p>
</div3>

<A NAME="81982"/>
<div3><head>n. 14</head>
<p>Deinde cum dicit at vero obiicit pro praedicta positione in hunc modum.
	De ratione scientiae est, quod sit verorum.
	Hoc autem non esset, nisi esset de rebus prout sunt.
	Oportet igitur res, de quibus sunt scientiae, tales esse, quales traduntur in scientiis.
	Sed sensibiles lineae non sunt tales, quales dicit geometra.
	Et hoc probat per hoc, quod geometria probat, quod circulus tangit <hi>regulam</hi>, idest rectam lineam solum in puncto, ut patet in tertio Euclidis.
	Hoc autem non invenitur verum in circulo et linea sensibilibus.
	Et hac ratione usus fuit Protagoras, destruens certitudines scientiarum contra geometras.
	Similiter etiam motus et revolutiones caelestes non sunt tales, quales astrologus tradit.
	Videtur enim naturae repugnare, quod ponantur motus corporum caelestium per excentricos, et epicyclos, et alios diversos motus, quos in caelo describunt astrologi.
	Similiter etiam nec quantitates corporum caelestium sunt tales, sicut describunt eas astrologi.
	Utuntur enim astris ut punctis, cum tamen sint corpora magnitudinem habentia.
	Unde videtur quod nec geometria sit de sensibilibus magnitudinibus, nec astrologia de caelo sensibili.
	Relinquitur igitur, quod sint de aliquibus aliis mediis.</p>
</div3>

<A NAME="81983"/>
<div3><head>n. 15</head>
<p>Deinde cum dicit sunt autem obiicit contra aliam positionem.
	Et primo ponit intentum.
	Secundo inducit rationes ad propositum, ibi, non enim in talibus et cetera.
	Dicit ergo primo, quod quidam ponunt esse quasdam naturas medias inter species et sensibilia, et tamen non dicunt ea esse separata a sensibilibus, sed quod sunt in ipsis sensibilibus.
	Sicut patet de opinione illorum, qui posuerunt dimensiones quasdam per se existentes, quae penetrant omnia corpora sensibilia, quas quidam dicunt esse locum corporum sensibilium, ut dicitur in quarto physicae, et ibidem improbatur.
	Unde hic dicit, quod prosequi omnia impossibilia, quae sequuntur ad hanc positionem, maioris est negocii.
	Sed nunc aliqua breviter tangere sufficit.</p>
</div3>

<A NAME="81984"/>
<div3><head>n. 16</head>
<p>Deinde cum dicit non enim inducit quatuor rationes contra praedictam positionem: quarum prima talis est.
	Eiusdem rationis videtur esse quod praeter sensibilia ponantur species et mathematica media, quia utrumque ponitur propter abstractionem intellectus: si igitur ponuntur mathematica esse in sensibilibus, congruum est quod non solum ita se habeant in eis, sed etiam quod species ipsae sint in sensibilibus, quod est contra opinionem ponentium species.
	Ponunt enim eas esse separatas: et non esse alicubi.</p>
</div3>

<A NAME="81985"/>
<div3><head>n. 17</head>
<p>Secundam rationem ponit ibi, amplius autem quae talis est.
	Si mathematica sunt alia a sensibilibus, et tamen sunt in eis, cum corpus sit quoddam mathematicum, sequitur quod corpus mathematicum simul est in eodem cum corpore sensibili: ergo duo solida, idest duo corpora erunt in eodem loco; quod est impossibile, non solum de duobus corporibus sensibilibus, sed etiam de corpore sensibili et mathematico: quia utrumque habet dimensiones, ratione quarum duo corpora prohibentur esse in eodem loco.</p>
</div3>

<A NAME="81986"/>
<div3><head>n. 18</head>
<p>Tertiam rationem ponit ibi, et non esse moto enim aliquo movetur id quod in eo est: sed sensibilia moventur: si igitur mathematica sunt in sensibilibus, sequetur quod mathematica moveantur: quod est contra rationem mathematicorum, quae non solum abstrahunt a materia, sed etiam a motu.</p>
</div3>

<A NAME="81987"/>
<div3><head>n. 19</head>
<p>Quartam rationem ponit ibi totaliter autem quae talis est.
	Nihil rationabiliter ponitur nisi propter aliquam causarum; et praecipue si ex tali positione maius inconveniens sequatur.
	Sed ista positio ponitur sine causa.
	Eadem enim inconvenientia sequentur ponentibus mathematica esse media et in sensibilibus, quae sequuntur ponentibus ea non esse in sensibilibus, et adhuc quaedam alia propria et maiora, ut ex praedictis patet.
	Haec igitur positio est irrationabilis.
	Ultimo autem concludit quod praedictae quaestiones habent multam dubitationem, quomodo se habeat veritas in istis.</p>
</div3>

<A NAME="81988"/>
<div3><head>n. 20</head>
<p>Has autem quaestiones pertractat philosophus infra, duodecimo, tertiodecimo et quartodecimo huius, ostendens non esse mathematicas substantias separatas, nec etiam species.
	Et ratio quae movebat ponentes mathematica et species sumpta ab abstractione intellectus, solvitur in principio decimitertii.
	Nihil enim prohibet aliquid quod est tale, salva veritate considerari ab intellectu non inquantum tale; sicut homo albus potest considerari non inquantum albus: et hoc modo intellectus potest considerare res sensibiles, non inquantum mobiles et materiales, sed inquantum sunt quaedam substantiae vel magnitudines; et hoc est intellectum abstrahere a materia et motu.
	Non autem sic abstrahit secundum intellectum, quod intelligat magnitudines et species esse sine materia et motu.
	Sic enim sequeretur quod vel esset falsitas intellectus abstrahentis, vel quod ea quae intellectus abstrahit, sint separata secundum rem.</p>

</div3></div2>
<div2 n="8"><head>Lectio 8</head>
<A NAME="81989"/>
<div3><head>n. 1</head>
<p>Postquam philosophus disputavit de quaestionibus motis de substantiis, hic disputat de quaestionibus motis de principiis.
	Et dividitur in partes duas.
	In prima disputat de quaestionibus, quibus quaerebatur quae sunt principia.
	Secundo de quaestionibus quibus quaerebatur qualia sint principia, et hoc ibi, adhuc autem utrum substantia.
	Circa primum disputat de duabus quaestionibus.
	Primo utrum universalia sint principia.
	Secundo utrum sint aliqua principia a materia separata, ibi, est autem habita de his disputatio et cetera.
	Circa primum disputat duas quaestiones: quarum prima est, utrum genera sint principia; secunda, quae genera, utrum scilicet prima genera, vel alia, ibi, ad hoc autem si maxime principia sunt genera et cetera.
	Circa primum duo facit.
	Primo movet quaestionem.
	Secundo disputat.
	Secunda ibi, ut vocis elementa et cetera.
	Est ergo quaestio prima de principiis, utrum oportet recipere vel opinari quod ipsa genera, quae de pluribus praedicantur, sint elementa et principia rerum, vel magis sint dicenda principia et elementa ea, ex quibus unumquodque est, sicut ex partibus.
	Sed addit duas conditiones: quarum una est <hi>cum insint</hi>, quod ponitur ad differentiam contrarii et privationis.
	Dicitur enim album fieri ex nigro, vel non albo, quae tamen non insunt albo.
	Unde non sunt eius elementa.
	Alia conditio est qua dicit <hi>primis</hi>, quod ponitur ad differentiam secundorum componentium.
	Sunt enim corpora animalium ex carnibus et nervis quae insunt animali non tamen dicuntur animalis elementa, quia non sunt haec prima ex quibus animal componitur, sed magis ignis, aer, aqua et terra, ex quibus etiam existunt carnes et nervi.</p>
</div3>

<A NAME="81990"/>
<div3><head>n. 2</head>
<p>Deinde cum dicit ut vocis disputat ad hanc quaestionem: et circa hoc tria facit.
	Primo ostendit, quod ea, ex quibus primis aliquid componitur, sint principia et elementa.
	Secundo obiicit ad partem contrariam, ibi, inquantum autem cognoscimus unumquodque et cetera.
	Tertio excludit quamdam responsionem qua posset dici, quod utraque sunt principia et elementa, ibi, at vero nec utrobique et cetera.
	Circa primum primo ponit tres rationes: quarum prima procedit ex naturalibus, in quibus manifestat propositum secundum duo exempla: quorum primum est de voce dearticulata, cuius principium et elementum non dicitur esse commune, quod est vox, sed magis illa, ex quibus primis componuntur omnes voces, quae dicuntur literae.
	Secundum exemplum ponit in diagrammatibus idest in demonstrativis descriptionibus figurarum geometricarum.
	Dicuntur enim horum diagrammatum esse elementa non hoc commune quod est diagramma, sed magis illa theoremata, quorum demonstrationes insunt demonstrationibus aliorum theorematum geometralium, aut omnium, aut plurimorum; quia scilicet aliae demonstrationes procedunt ex suppositione primarum demonstrationum.
	Unde et liber Euclidis dicitur liber elementorum, quia scilicet in eo demonstrantur prima geometriae theoremata, ex quibus aliae demonstrationes procedunt.</p>
</div3>

<A NAME="81991"/>
<div3><head>n. 3</head>
<p>Secundam rationem ponit ibi amplius autem quae procedit in rebus naturalibus.
	Et dicit quod illi, qui ponunt elementa corporum vel plura vel unum, illa dicunt esse principia et elementa corporum, ex quibus componuntur et constant tamquam in eis existentibus.
	Sicut Empedocles dicit, elementa corporum naturalium esse ignem et aquam, et alia huiusmodi, quae simul cum his elementa rerum dicit, ex quibus primis cum insint corpora naturalia constituuntur.
	Ponebant autem praeter haec duo, alia quatuor principia, scilicet aerem et terram, litem et amicitiam, ut in primo dictum est.
	Non autem dicebat, nec Empedocles nec alii naturales philosophi, quod genera rerum essent earum principia et elementa.</p>
</div3>

<A NAME="81992"/>
<div3><head>n. 4</head>
<p>Tertiam rationem ponit ibi adhuc autem quae procedit in artificialibus: et dicit quod siquis velit <hi>speculari naturam</hi>, idest definitionem indicantem essentiam aliorum corporum a corporibus naturalibus, scilicet artificialium, puta si vult cognoscere lectum, oportet considerare ex quibus partibus componitur et modum compositionis earum, et sic cognoscet naturam lecti.
	Et post hoc concludit quod genera non sunt principia entium.</p>
</div3>

<A NAME="81993"/>
<div3><head>n. 5</head>
<p>Deinde cum dicit quod si cognoscimus obiicit ad partem contrariam: et ponit tres rationes, quarum prima talis est.
	Unumquodque cognoscitur per suam definitionem.
	Si igitur idem est principium essendi et cognoscendi, videtur, quod id quod est principium definitionis sit principium rei definitae.
	Sed genera sunt principia definitionum, quia ex eis primo definitiones constituuntur: ergo genera sunt principia rerum quae definiuntur.</p>
</div3>

<A NAME="81994"/>
<div3><head>n. 6</head>
<p>Secundam rationem ponit ibi et si est quae talis est.
	Per hoc accipitur scientia de unaquaque re, quod scitur species eius secundum quam res est: non enim potest cognosci Socrates nisi per hoc quod scitur quod est homo.
	Sed genera sunt principia specierum, quia species constituuntur ex genere et differentia: ergo genera sunt principia eorum quae sunt.</p>
</div3>

<A NAME="81995"/>
<div3><head>n. 7</head>
<p>Tertiam rationem ponit ibi videntur autem et sumitur ex auctoritate Platonicorum, qui posuerunt unum et ens esse principia, et magnum et parvum, quibus utuntur ut generibus: ergo genera sunt principia.</p>
</div3>

<A NAME="81996"/>
<div3><head>n. 8</head>
<p>Deinde cum dicit sed non possibile excludit quamdam responsionem, qua posset dici quod utraque sunt principia; dicens quod non est possibile dicere utrobique esse <hi>principia</hi>, ut elementa, id est partes ex quibus componitur aliquid, et genera.
	Et hoc probat tali ratione.
	Unius rei una est ratio definitiva manifestans eius substantiam, sicut et una est substantia uniuscuiusque: sed non est eadem ratio definitiva quae datur per genera et quae datur per partes ex quibus aliquid componitur: ergo non potest esse utraque definitio indicans substantiam rei.
	Ex principiis autem rei potest sumi ratio definitiva significans substantiam eius.
	Impossibile est ergo quod principia rerum sint simul genera, et ea ex quibus res componuntur.</p>
</div3>

<A NAME="81997"/>
<div3><head>n. 9</head>
<p>Deinde cum dicit adhuc autem disputat secundam quaestionem.
	Et primo movet eam.
	Secundo ad eam rationes inducit ibi, nam siquidem universalia et cetera.
	Dicit ergo quod si ponamus quod genera sint maxime principia, quae oportet existimare magis esse principia? Utrum prima de numero <hi>generum</hi>, scilicet communissima, aut etiam infima, quae proxima praedicantur de individuis, scilicet species specialissimas.
	Hoc enim habet dubitationem, sicut ex sequentibus patet.</p>
</div3>

<A NAME="81998"/>
<div3><head>n. 10</head>
<p>Deinde cum dicit nam siquidem obiicit ad propositam quaestionem: et circa hoc tria facit.
	Primo enim inducit rationes ad ostendendum quod prima genera non possunt esse principia.
	Secundo inducit rationes ad ostendendum, quod species ultimae magis debent dici principia, ibi, at vero et si magis.
	Tertio obiicit ad propositum, ibi, iterum autem et cetera.
	Circa primum ponit tres rationes: quarum prima talis est.
	Si genera sunt magis principia quanto sunt universalia oportet quod illa quae sunt maxime universalia, quae scilicet dicuntur de omnibus, sint prima inter genera et maxime principia.
	Tot ergo erunt rerum principia, quod sunt huiusmodi genera communissima.
	Sed communissima omnium sunt unum et ens, quae de omnibus praedicantur: ergo unum et ens erunt principia et substantiae omnium rerum.
	Sed hoc est impossibile; quia non possunt omnium rerum esse genus, unum et ens: quia, cum ens et unum universalissima sint, si unum et ens essent principia generum, sequeretur quod principia non essent genera.
	Sic ergo positio, qua ponitur communissima generum esse principia, est impossibilis, quia sequitur ex ea oppositum positi, scilicet quod principia non sunt genera.</p>
</div3>

<A NAME="81999"/>
<div3><head>n. 11</head>
<p>Quod autem ens et unum non possint esse genera, probat tali ratione.
	Quia cum differentia addita generi constituat speciem, de differentia praedicari non poterit nec species sine genere, nec genus sine speciebus.
	Quod autem species de differentia praedicari non possit, patet ex duobus.
	Primo quidem, quia differentia in plus est quam species, ut Porphyrius tradit.
	Secundo, quia cum differentia ponatur in definitione speciei, non posset species praedicari per se de differentia, nisi intelligeretur quod differentia esset subiectum speciei, sicut numerus est subiectum paris, in cuius definitione ponitur.
	Hoc autem non sic se habet; sed magis differentia est quaedam forma speciei.
	Non ergo posset species praedicari de differentia, nisi forte per accidens.
	Similiter etiam nec genus per se sumptum, potest praedicari de differentia praedicatione per se.
	Non enim genus ponitur in definitione differentiae, quia differentia non participat genus, ut dicitur in quarto topicorum.
	Nec etiam differentia ponitur in definitione generis: ergo nullo modo per se genus praedicatur de differentia.
	Praedicatur tamen de eo quod <hi>habet differentiam</hi>, idest de specie, quae habet differentiam in actu.
	Et ideo dicit, quod de propriis differentiis generis non praedicatur species, nec genus sine speciebus, quia scilicet genus praedicatur de differentiis secundum quod sunt in speciebus.
	Nulla autem differentia potest accipi de qua non praedicetur ens et unum, quia quaelibet differentia cuiuslibet generis est ens et est una, alioquin non posset constituere unam aliquam speciem entis.
	Ergo impossibile est quod unum et ens sint genera.</p>
</div3>

<A NAME="82000"/>
<div3><head>n. 12</head>
<p>Deinde cum dicit amplius autem secundam rationem ponit, quae talis est.
	Si genera dicuntur principia quia sunt communia et praedicantur de pluribus, oportebit quod omnia quae pari ratione erunt principia, quia sunt communia, et praedicata de pluribus, sint genera.
	Sed omnia quae sunt media inter prima genera et individua, quae scilicet sunt coaccepta cum differentiis aliquibus, sunt communia praedicata de pluribus: ergo sunt principia et sunt genera: quod patet esse falsum.
	Quaedam enim eorum sunt genera, sicut species subalternae; quaedam vero non sunt genera, sicut species specialissimae.
	Non ergo verum est, quod prima genera sive communia sint principia prima.</p>
</div3>

<A NAME="82001"/>
<div3><head>n. 13</head>
<p>Praeterea.
	Si prima genera sunt principia, quia sunt principia cognitionis specierum, multo magis differentiae sunt principia, quia differentiae sunt principia formalia specierum.
	Forma autem et actus est maxime principium cognoscendi.
	Sed differentias esse principia rerum est inconveniens, quia secundum hoc erunt quasi infinita principia.
	Sunt enim, ut ita dicatur, infinitae rerum differentiae; non quidem infinitae secundum rerum naturam, sed quoad nos.
	Et quod sint infinitae, patet dupliciter.
	Uno modo siquis consideret multitudinem ipsam differentiarum secundum se.
	Alio modo siquis accipiat primum genus quasi primum principium.
	Manifestum enim est quod sub eo continentur innumerabiles differentiae.
	Non ergo prima genera sunt principia.</p>
</div3>

<A NAME="82002"/>
<div3><head>n. 14</head>
<p>Deinde cum dicit at vero ostendit, quod species specialissimae sunt magis principia quam genera; et ponit tres rationes, quarum prima talis est.
	Unum secundum Platonicos maxime videtur habere <hi>speciem</hi>, idest rationem principii.
	Unum vero habet rationem indivisibilitatis, quia unum nihil est aliud quam ens indivisum.
	Dupliciter est autem aliquid indivisibile: scilicet secundum quantitatem, et secundum speciem.
	Secundum quantitatem, quidem, sicut punctus et unitas: et hoc indivisibile opponitur divisioni quantitatis.
	Secundum speciem autem, sicut quod non dividitur in multas species.
	Sed inter haec duo indivisibilia prius et principalius est quod est indivisibile secundum speciem, sicut et species rei est prior quam quantitas eius; ergo illud quod est indivisibile secundum speciem, est magis principium eo quod est indivisibile secundum quantitatem.
	Et quidem secundum quantitatis numeralis divisionem videtur esse magis indivisibile genus, quia multarum specierum est unum genus: sed secundum divisionem speciei magis est indivisibilis una species.
	Et sic ultimum praedicatum de pluribus quod non est genus plurium specierum, scilicet species specialissima, est magis unum secundum speciem quam genus.
	Sicut homo et quaelibet alia species specialissima, non est genus aliquorum hominum.
	Est ergo magis principium species quam genus.</p>
</div3>

<A NAME="82003"/>
<div3><head>n. 15</head>
<p>Deinde cum dicit amplius in quibus secundam rationem ponit, quae procedit ex quadam positione Platonis; qui quando aliquid unum de pluribus praedicatur, non secundum prius et posterius, posuit illud unum separatum, sicut hominem praeter omnes homines.
	Quando vero aliquid praedicatur de pluribus secundum prius et posterius, non ponebat illud separatum.
	Et hoc est quod dicit quod <hi>in quibus prius et posterius est</hi>, scilicet quando unum eorum de quibus aliquod commune praedicatur est altero prius, non est possibile in his aliquid esse separatum, praeter haec multa de quibus praedicatur.
	Sicut si numeri se habent secundum ordinem, ita quod dualitas est prima species numerorum, non invenitur idea numeri praeter omnes species numerorum.
	Eadem ratione non invenitur figura separata, praeter omnes species figurarum.</p>
</div3>

<A NAME="82004"/>
<div3><head>n. 16</head>
<p>Et huius ratio esse potest, quia ideo aliquod commune ponitur separatum, ut sit quoddam primum quod omnia alia participent.
	Si igitur unum de multis sit primum, quod omnia alia participent, non oportet ponere aliquod separatum, quod omnia participant.
	Sed talia videntur omnia genera; quia omnes species generum inveniuntur differre secundum perfectius et minus perfectum.
	Et, per consequens, secundum prius et posterius secundum naturam.
	Si igitur eorum quorum unum est prius altero, non est accipere aliquod commune separatum, si genus praeter species inveniatur, erunt <hi>schola aliorum</hi>, idest erit eorum alia doctrina et regula, et non salvabitur in eis praedicta regula.
	Sed manifestum est quod inter individua unius speciei, non est unum primum et aliud posterius secundum naturam, sed solum tempore.
	Et ita species secundum scholam Platonis est aliquid separatum.
	Cum igitur communia sint principia inquantum sunt separata, sequitur quod sit magis principium species quam genus.</p>
</div3>

<A NAME="82005"/>
<div3><head>n. 17</head>
<p>Deinde cum dicit amplius autem tertiam rationem ponit quae sumitur ex meliori et peiori: quia in quibuscumque invenitur unum alio melius, semper illud quod est melius, est prius secundum naturam.
	Sed horum quae sic se habent non potest poni unum genus commune separatum: ergo eorum quorum unum est melius et aliud peius non potest poni unum genus separatum.
	Et sic redit in idem quod prius.
	Haec enim ratio inducitur quasi confirmatio praecedentis, ad ostendendum, quod in speciebus cuiuslibet generis invenitur prius et posterius.</p>
</div3>

<A NAME="82006"/>
<div3><head>n. 18</head>
<p>Et ex tribus his rationibus concludit propositum; scilicet quod species specialissimae quae immediate de individuis praedicantur, magis videntur esse principia quam genera.
	Ponitur enim genitivus generum loco ablativi more Graecorum.
	Unde litera Boetii planior est, quae expresse concludit huiusmodi praedicata magis esse principia quam genera.</p>
</div3>

<A NAME="82007"/>
<div3><head>n. 19</head>
<p>Deinde cum dicit iterum autem obiicit in contrarium tali ratione.
	Principium et causa est praeter res quarum est principium et causa, et possibile est ab eis esse separatum.
	Et hoc ideo quia nihil est causa sui ipsius.
	Et loquitur hic de principiis et causis extrinsecis, quae sunt causae totius rei.
	Sed aliquid esse praeter singularia non ponitur, nisi quia est commune et universaliter de omnibus praedicatum: ergo quanto aliquid est magis universale, tanto magis est separatum, et magis debet poni principium.
	Sed genera prima sunt maxime universalia: ergo genera prima sunt maxime principia.</p>
</div3>

<A NAME="82008"/>
<div3><head>n. 20</head>
<p>Harum autem quaestionum solutio innuitur ex hac ultima ratione.
	Secundum hoc enim genera vel species universalia principia ponebantur, inquantum ponebantur separata.
	Quod autem non sint separata et per se subsistentia ostendetur in septimo huius.
	Unde et Commentator in octavo ostendet quod principia rerum sunt materia et forma, ad quorum similitudinem se habent genus et species.
	Nam genus sumitur a materia, differentia vero a forma, ut in eodem libro manifestabitur.
	Unde, cum forma sit magis principium quam materia, secundum hoc etiam erunt species magis principia quam genera.
	Quod vero contra obiicitur ex hoc quod genera sunt principia cognoscendi speciem et definitiones ipsius, eodem modo solvitur sicut et de separatione.
	Quia enim separatim accipitur a ratione genus sine speciebus, est principium in cognoscendo.
	Et eodem modo esset principium in essendo, si haberet esse separatum.</p>

</div3></div2>
<div2 n="9"><head>Lectio 9</head>
<A NAME="82009"/>
<div3><head>n. 1</head>
<p>Postquam philosophus disputavit quaestionem de universalibus, utrum sint principia, hic consequenter movet quaestionem de separatis, utrum scilicet aliquid sit separatum a sensibilibus, quod sit eorum principium.
	Et circa hoc pertractat duas quaestiones: quarum prima est, an universalia sint separata a singularibus.
	Secunda est, an sit aliquid formale separatum ab his quae sunt composita ex materia et forma, ibi, amplius autem si quam maxime et cetera.
	Circa primum tria facit.
	Primo describit dubitationem.
	Secundo obiicit ad unam partem, ibi, nam si non est et cetera.
	Tertio obiicit ad partem aliam, ibi, at vero et cetera.
	Est ergo haec dubitatio de eo quod tactum est in ultima ratione praecedentis quaestionis, utrum scilicet universale sit separatum a singularibus, sicut praemissa ratio supponebat.
	Et hoc est quod dicit, <hi>de qua ratio nunc existit</hi>, idest de qua immediate praecedens ratio praecessit.
	De hac autem dubitatione ita dicit: primo quod <hi>est habita</hi>, idest consequenter se habens ad praemissa: quia sicut iam dictum est, ex hoc dependet consideratio praecedentis quaestionis.
	Nam si universalia non sunt separata, non sunt principia: si autem sunt separata, sunt principia.
	Secundo dicit de ea, quod est difficillima omnium dubitationum huius scientiae.
	Quod ostenditur ex hoc quod eminentissimi philosophi de ea diversimode senserunt.
	Nam Platonici posuerunt universalia esse separata, aliis philosophis contra ponentibus.
	Tertio dicit de ea quod est maxime necessaria ad considerandum, quia scilicet ex ea dependet tota cognitio substantiarum tam sensibilium quam immaterialium.</p>
</div3>

<A NAME="82010"/>
<div3><head>n. 2</head>
<p>Deinde cum dicit nam si non obiicit ad ostendendum, quod universalia sint separata a singularibus.
	Singularia enim sunt infinita: infinita autem cognosci non possunt.
	Unde singularia omnia cognosci non possunt nisi inquantum reducuntur ad aliquid unum, quod est universale.
	Sic igitur scientia de rebus singularibus non habetur, nisi inquantum sciuntur universalia.
	Sed scientia non est nisi verorum et existentium: ergo universalia sunt aliqua per se existentia praeter singularia.</p>
</div3>

<A NAME="82011"/>
<div3><head>n. 3</head>
<p>Deinde cum dicit at vero si obiicit in contrarium hoc modo.
	Si necesse est universalia esse aliquid praeter singularia, oportet quod genera sint praeter singularia, vel prima generum, vel etiam ultima, quae sunt immediate ante singularia.
	Sed hoc est impossibile, ut ex praecedenti dubitatione patet; ergo universalia non sunt a singularibus separata.
	Hanc autem dubitationem solvit philosophus in septimo huius, ubi ostendit multipliciter universalia non esse substantias per se subsistentes.
	Nec oportet, sicut multoties dictum est, quod aliquid eumdem modum essendi habeat in rebus, per quem modum ab intellectu scientis comprehenditur.
	Nam intellectus immaterialiter cognoscit materialia: et similiter naturas rerum, quae singulariter in rebus existunt, intellectus cognoscit universaliter, idest absque consideratione principiorum et accidentium individualium.</p>
</div3>

<A NAME="82012"/>
<div3><head>n. 4</head>
<p>Deinde cum dicit amplius autem prosequitur de alia quaestione: utrum scilicet aliquid sit separatum a compositis ex materia et forma: et circa hoc duo facit.
	Primo movet quaestionem.
	Secundo prosequitur eam, ibi, si igitur et cetera.
	Circa primum considerandum est, quod primo movet quaestionem, utrum universale sit separatum a singularibus.
	Contingit autem aliquod singulare esse compositum ex materia et forma: non tamen omne singulare ex materia et forma est compositum, nec secundum rei veritatem: quia substantiae separatae sunt quaedam particulares substantiae, quia per se stantes et per se operantes; nec etiam secundum opinionem Platonicorum, qui ponebant etiam in mathematicis separatis esse quaedam particularia, ponendo plura ex eis in una specie.
	Et quamvis dubitari possit, utrum etiam in his quae non sunt composita ex materia et forma, sit aliquid separatum sicut universale a singulari, tamen hoc maxime habet dubitationem in rebus compositis ex materia et forma.
	Et ideo dicit, quod maxime est dubitabile, utrum sit aliquid, <hi>praeter simul totum</hi> etc. idest praeter rem compositam ex materia et forma.
	Et quare dicatur simul totum compositum, exponit subdens, ut <hi>quando praedicatur aliquid de materia</hi>.
	Ponebat enim Plato quod sensibilis materia participabat universalia separata.
	Et ex hoc erat quod universalia praedicantur de singularibus.
	Et ipsae participationes universalium formarum in materialibus sensibilibus constituunt simul totum, quasi universalis forma per modum participationis cuiusdam sit de materia praedicata.
	In his autem quaestionem trimembrem proponit: utrum scilicet praeter omnia huiusmodi sit aliquid separatum, aut praeter quaedam eorum et non praeter alia, aut praeter nihil eorum.</p>
</div3>

<A NAME="82013"/>
<div3><head>n. 5</head>
<p>Deinde cum dicit si igitur prosequitur praedictam dubitationem: et circa hoc duo facit.
	Primo obiicit contra hoc, quod poni posset nihil separatum esse ab his quae sunt composita ex materia et forma.
	Secundo obiicit ad oppositum, ibi, sed si hoc et cetera.
	Circa primum, obiicit duplici via.
	Primo quidem ex hoc, quod ea quae sunt composita ex materia et forma sunt sensibilia: unde proponit quod ea quae sunt composita ex materia et forma sunt singularia.
	Singularia autem non sunt intelligibilia, sed sensibilia.
	Si igitur nihil est praeter singularia composita ex materia et forma nihil erit intelligibile, sed omnia entia erunt sensibilia.
	Scientia autem non est nisi intelligibilium: ergo sequitur quod nullius rei sit scientia: nisi aliquis dicat quod sensus et scientia sunt idem, ut antiqui naturales posuerunt: sicut dicitur in primo de anima.
	Utrumque autem horum est inconveniens: scilicet vel quod non sit scientia, vel quod scientia sit sensus: ergo et primum est inconveniens, scilicet quod nihil sit praeter singularia composita ex materia et forma.</p>
</div3>

<A NAME="82014"/>
<div3><head>n. 6</head>
<p>Deinde cum dicit amplius autem secundo obiicit ex hoc quod composita ex materia et forma sunt mobilia.
	Inducit talem rationem.
	Omnia sensibilia composita ex materia et forma corrumpuntur et in motu sunt: si igitur nihil sit praeter huiusmodi entia, sequetur quod nihil sit sempiternum nec immobile.</p>
</div3>

<A NAME="82015"/>
<div3><head>n. 7</head>
<p>Deinde cum dicit at vero ostendit esse inconveniens, scilicet quod nihil sit sempiternum et immobile: et primo ex parte materiae.
	Secundo ex parte formae, ibi, amplius autem cum sit et cetera.
	Dicit ergo primo, quod si nihil est sempiternum, non est possibile esse generationem alicuius rei.
	Et hoc probat sic.
	Quia in omni generatione necesse est aliquid quod fit, et aliquid ex quo fit.
	Si ergo id ex quo fit aliquid, iterum generatur, oportet quod ex aliquo generetur.
	Aut ergo necesse est quod in infinitum procedatur in materiis, aut quod stet processus in aliquo primo, quod sit aliquod primum materiale principium non generatum: nisi forte dicatur quod generetur ex non ente, quod est impossibile.
	Si autem in infinitum procederetur, numquam posset compleri generatio, quia infinita non est transire: ergo vel oportet ponere aliquid ingenitum materiale principium, aut impossibile est esse aliquam generationem.</p>
</div3>

<A NAME="82016"/>
<div3><head>n. 8</head>
<p>Deinde cum dicit amplius autem ostendit idem ex parte causae formalis: et ponit duas rationes: quarum prima talis est.
	Omnis generatio et motus necesse est quod habeat aliquem finem.
	Et hoc probat, quia nullus motus est infinitus, sed cuiuslibet motus est aliquis finis.
	Hoc autem planum est in illis motibus, qui finiuntur in suis terminis.
	Sed videtur habere instantiam in motu circulari, qui potest esse perpetuus et infinitus, ut probatur in octavo physicorum.
	Et quamvis supposita sempiternitate motus, tota continuitas circularis motus sit infinita, secundum quod circulatio succedit circulationi, tamen quaelibet circulatio secundum speciem suam, completa et finita est.
	Quod autem ei succedat alia circulatio, hoc accidit quantum ad circulationis speciem.</p>
</div3>

<A NAME="82017"/>
<div3><head>n. 9</head>
<p>Et quod dixerat de motu universaliter, specialiter ostendit de generatione: non enim potest esse aliqua generatio una infinita, quia non potest aliquid generari quod impossibile est pervenire ad finem generationis, cuius finis est factum esse.
	Et quod factum esse sit terminus generationis, ex hoc patet: quia quod generatum est, necesse est esse <hi>quando primo factum est</hi>, id est quando primo terminatur generatio eius.
	Oportet igitur quod cum forma secundum quam aliquid est, sit terminus generationis, quod non sit procedere in infinitum in formis, sed quod sit aliqua forma ultima, cuius non sit aliqua generatio.
	Omnis enim generationis finis est forma, ut dictum est.
	Et sic videtur quod sicut materiam, ex qua aliquid generatur, oportet esse ingenitam, ex eo quod non proceditur in infinitum, ita etiam quod formam aliquam oportet esse ingenitam, ex hoc quod in infinitum non procedatur in formis.</p>
</div3>

<A NAME="82018"/>
<div3><head>n. 10</head>
<p>Deinde cum dicit amplius autem secundam rationem ponit quae talis est.
	Si materia aliqua est prima quia est ingenita, multo rationabilius est quod sit substantia, idest forma ingenita, cum per formam res habeat esse; materia vero magis sit subiectum generationis et transmutationis.
	Si vero neutrum eorum sit ingenitum, nihil omnino erit ingenitum; cum omne quod est, pertineat ad rationem materiae vel formae, vel sit compositum ex utroque.
	Hoc autem est impossibile, ut nihil sit ingenitum, sicut probatum est.
	Ergo relinquitur quod necesse est aliquid esse <hi>praeter synolon</hi>, idest simul totum, idest praeter singulare compositum ex materia et forma.
	Et hoc dico aliquid quod sit forma et species.
	Materia enim per se non potest esse separata a singularibus, quia non habet esse nisi per aliud.
	De forma vero hoc magis videtur, per quam est esse rerum.</p>
</div3>

<A NAME="82019"/>
<div3><head>n. 11</head>
<p>Deinde cum dicit sed si hoc obiicit in contrarium.
	Si enim aliquis ponat aliquam formam esse separatam praeter singularia composita ex materia et forma, erit dubitatio in quibus hoc sit ponendum et in quibus non.
	Manifestum enim est quod hoc non est ponendum in omnibus, praecipue in artificialibus.
	Non enim est possibile quod sit aliqua domus praeter hanc domum sensibilem compositam ex materia et forma.</p>
</div3>

<A NAME="82020"/>
<div3><head>n. 12</head>
<p>Hanc autem dubitationem solvit Aristoteles partim quidem in duodecimo huius: ubi ostendit esse quasdam substantias a sensibilibus separatas, quae sunt secundum seipsas intelligibiles: partim vero in septimo huius, ubi ostendit formas et species rerum sensibilium non esse a materia separatas.
	Non tamen sequitur, quod de rebus sensibilibus non possit haberi scientia, vel quod scientia sit sensus.
	Non enim oportet, quod eumdem modum essendi habeant res in seipsis, quem habent in consideratione scientis.
	Quae enim seipsis materialia sunt, ab intellectu immaterialiter cognoscuntur, ut etiam supra dictum est.
	Nec etiam oportet, si forma non est separata a materia, quod generetur: quia formarum non est generatio, sed compositorum, ut in septimo huius ostendetur.
	Patet ergo in quibus oportet ponere separatas formas, et quibus non.
	Nam omnium eorum quae sunt secundum suam naturam sensibilia, formae non sunt separatae.
	Sed illa quae sunt secundum naturam suam intelligibilia, sunt a materia separata.
	Non enim substantiae separatae sunt naturae horum sensibilium, sed sunt altioris naturae, alium habentes ordinem in rebus.</p>

</div3></div2>
<div2 n="10"><head>Lectio 10</head>
<A NAME="82021"/>
<div3><head>n. 1</head>
<p>Postquam philosophus inquisivit quae sunt principia, et utrum sint aliqua a materia separata, hic inquirit qualia sint principia.
	Et primo inquirit de unitate et multitudine ipsorum.
	Secundo inquirit, utrum sint in potentia vel in actu, ibi, his autem affine est quaerere et cetera.
	Tertio utrum principia sint universalia vel singularia, ibi, et utrum universalia sint et cetera.
	Circa primum duo facit.
	Primo inquirit qualiter principia se habeant ad unitatem.
	Secundo qualiter ipsum unum se habeat ad rationem principii, ibi, omnium autem et cetera.
	Circa primum tria facit.
	Primo inquirit specialiter de principio formali, utrum sit unum omnium existentium in una specie.
	Secundo inquirit idem de omnibus generaliter principiis, ibi, amplius autem et cetera.
	Tertio inquirit, utrum eadem sint principia aut diversa corruptibilium et incorruptibilium, ibi, non minor autem et cetera.
	Circa primum duo facit.
	Primo movet dubitationem.
	Secundo obiicit ad quaestionem, ibi, sed impossibile est.
	Est ergo dubitatio, utrum sit una substantia, idest forma omnium existentium in una specie, puta hominum.</p>
</div3>

<A NAME="82022"/>
<div3><head>n. 2</head>
<p>Deinde cum dicit sed impossibile obiicit ad unam partem quaestionis: scilicet ad ostendendum quod non sit una forma omnium existentium in una specie: et hoc duabus rationibus, quarum prima talis est.
	Ea quae sunt in una specie, sunt multa et differentia: si igitur omnium in una specie existentium sit una substantia, sequetur quod ea quorum substantia est una, sint multa et differentia: quod est irrationabile.</p>
</div3>

<A NAME="82023"/>
<div3><head>n. 3</head>
<p>Deinde cum dicit simul autem hic ponit secundam rationem, quae talis est.
	Illud, quod est in se unum et indivisum, non componitur cum aliquo diviso ad constitutionem multorum.
	Sed manifestum est quod materia dividitur in diversis singularibus.
	Si igitur substantia formalis esset una et eadem, non esset assignare quomodo singulum horum singularium sit materia habens talem substantiam, quae est una et indivisa, ita quod singulariter sit simul totum habens haec duo, scilicet materia et formam substantialem, quae est una et indivisa.</p>
</div3>

<A NAME="82024"/>
<div3><head>n. 4</head>
<p>In contrarium autem non obiicit, quia rationes, quae ad sequentem quaestionem proponuntur ad oppositum praedictarum rationum, sunt etiam illae quae sunt propositae supra de separatione universalium.
	Nam si sit universale separatum, necesse est ponere unam numero substantiam eorum quae conveniunt in specie, quia universale est substantia singularium.
	Huius autem quaestionis veritas determinatur in septimo huius, ubi ostendetur, quod quid est, idest essentiam cuiuslibet rei non esse aliud quam rem ipsam, nisi per accidens, ut ibi dicetur.</p>
</div3>

<A NAME="82025"/>
<div3><head>n. 5</head>
<p>Deinde cum dicit amplius autem movet dubitationem de unitate principiorum in communi.
	Utrum scilicet principia rerum sint eadem numero, vel eadem specie et numero diversa: et circa hoc duo facit.
	Primo ponit rationes ad ostendendum, quod sint eadem numero.
	Secundo ad oppositum, ibi, at vero et cetera.
	Circa primum, ponit tres rationes et praemittit dubitationem, dicens, quod idem potest quaeri universaliter de principiis rerum, quod quaesitum est de substantia, utrum scilicet principia rerum sint eadem numero.</p>
</div3>

<A NAME="82026"/>
<div3><head>n. 6</head>
<p>Et inducit primam rationem, ad ostendendum, quod sint eadem numero.
	Non enim invenitur in principiatis nisi quod ex principiis habent: si igitur in principiis non inveniatur unum numero, sed solum unum specie, nihil erit in principiatis unum numero, sed solum unum specie.</p>
</div3>

<A NAME="82027"/>
<div3><head>n. 7</head>
<p>Secunda ratio talis est: quia illud quod est ipsum unum vel ipsum ens, oportet quod sit unum numero.
	Dicit autem ipsum unum vel ipsum ens, unitatem aut ens abstractum.
	Si igitur principium rerum non sit unum numero, sed solum unum specie, sequetur, quod nihil sit ipsum unum et etiam ipsum ens, idest quod ens et unum non per se subsistant.</p>
</div3>

<A NAME="82028"/>
<div3><head>n. 8</head>
<p>Tertia ratio est, quia scientia habetur de rebus per hoc, quod unum invenitur in multis, sicut homo communis invenitur in omnibus hominibus; non enim est scientia de singularibus, sed de uno quod invenitur in eis.
	Omnis autem scientia vel cognitio principiatorum dependet ex cognitione principiorum.
	Si igitur principia non sunt unum numero, sed solum unum specie, sequitur, quod scientia non sit de rebus.</p>
</div3>

<A NAME="82029"/>
<div3><head>n. 9</head>
<p>Deinde cum dicit at vero si obiicit in contrarium tali ratione.
	Si principia sunt unum numero, ita quod quodlibet principiorum in se consideratum sit unum, non erit dicere de principiis existentium, quod hoc modo se habent sicut principia sensibilium.
	Videmus enim in sensibilibus, quod diversorum sunt diversa principia secundum numerum, sed eadem secundum speciem; sicut et eorum quorum sunt principia, sunt diversa secundum numerum, sed eadem secundum speciem.
	Sicut videmus quod diversarum syllabarum secundum numerum, quae conveniunt in specie, sunt principia eaedem literae secundum speciem, sed non secundum numerum.
	Si quis autem dicat quod non est ita in principiis entium, sed omnium entium principia sunt unum numero; sequetur quod nihil sit in rebus praeter elementa; quia quod est unum numero, est singulare.
	Sic enim appellamus singulare quod est unum numero, sicut universale quod est in multis.
	Quod autem est singulare, non multiplicatur nec invenitur nisi singulariter.
	Si igitur ponatur quod omnium syllabarum essent principia eaedem literae numero, sequeretur quod illae literae nunquam possent multiplicari, ut scilicet essent duo aut plura: et sic non posset seorsum inveniri in syllaba ista ba, vel da.
	Et eadem ratio est de aliis literis.
	Pari igitur ratione si omnium entium sint principia eadem numero, sequetur quod nihil sit praeter principia: quod videtur inconveniens: quia cum principium alicuius sit, non erit principium nisi sit aliquid praeter ipsum.</p>
</div3>

<A NAME="82030"/>
<div3><head>n. 10</head>
<p>Haec autem quaestio solvetur in duodecimo.
	Ibi enim ostendetur quod principia quae sunt intrinseca rebus, scilicet materia et forma, vel privatio, non sunt eadem numero omnium, sed analogia sive proportione.
	Principia autem separata, scilicet substantiae intellectuales, quarum suprema est Deus, sunt unum numero unaquaeque secundum seipsam.
	Id autem quod est ipsum unum et ens, Deus est; et ab ipso derivatur unitas secundum numerum in rebus omnibus.
	Scientia autem est de his, non quia sint unum numero in omnibus, sed quia est unum in multis secundum rationem.
	Ratio autem quae est ad oppositum verificatur in principiis essentialibus, non autem in principiis separatis, cuiusmodi sunt agens et finis.
	Multa enim possunt produci ab uno agente vel movente et ordinari in unum finem.</p>

</div3></div2>
<div2 n="11"><head>Lectio 11</head>
<A NAME="82031"/>
<div3><head>n. 1</head>
<p>Postquam philosophus inquisivit universaliter, utrum principia sint eadem numero omnia quae sunt unius speciei, vel eadem specie, hic inquirit utrum eadem numero sint principia corruptibilium et incorruptibilium: et circa hoc tria facit.
	Primo proponit quaestionem.
	Secundo inducit rationem ad ostendendum quod non sunt eadem principia corruptibilium et incorruptibilium, ibi, nam si eadem et cetera.
	Tertio inducit rationes ad ostendendum quod non sunt diversa, ibi, si vero diversa et cetera.
	Dicit ergo primo, quod quaedam dubitatio est, quae non minus relinquitur modernis philosophis Platonem sequentibus, quam fuit apud antiquos philosophos, qui etiam dubitaverunt, utrum corruptibilium et incorruptibilium sint eadem principia vel diversa.</p>
</div3>

<A NAME="82032"/>
<div3><head>n. 2</head>
<p>Deinde cum dicit nam si eadem obiicit ad ostendendum quod non sunt eadem principia corruptibilium et incorruptibilium: et circa hoc tria facit.
	Primo ponit rationem.
	Secundo improbat solutionem positae rationis, quam poetae theologi adhibebant, ibi, qui quidem et cetera.
	Tertio excludit solutionem quam adhibebant quidam philosophi naturales, ibi, a dicentibus et cetera.
	Dicit ergo, quod si ponantur corruptibilium et incorruptibilium esse eadem principia, cum ex eisdem principiis idem sequatur effectus, videtur quod omnia vel sint corruptibilia, vel omnia sint incorruptibilia.
	Relinquitur ergo quaestio quomodo quaedam sunt corruptibilia et quaedam incorruptibilia, et propter quam causam.</p>
</div3>

<A NAME="82033"/>
<div3><head>n. 3</head>
<p>Deinde cum dicit qui quidem excludit solutionem poetarum theologorum.
	Et primo ponit eorum solutionem.
	Secundo obiicit contra praedictam positionem, ibi, palam quod haec omnia sibi nota dicentes et cetera.
	Tertio se excusat a diligentiori improbatione huius positionis, ibi, sed de fabulose et cetera.
	Circa primum considerandum est, quod apud Graecos, aut naturales philosophos, fuerunt quidam sapientiae studentes, qui deis se intromiserunt occultantes veritatem divinorum sub quodam tegmine fabularum, sicut Orpheus, Hesiodus et quidam alii: sicut etiam Plato occultavit veritatem philosophiae sub mathematicis, ut dicit Simplicius in commento praedicamentorum.
	Dicit ergo, quod sectatores Hesiodi, et omnes, qui dicebantur theologi, curaverunt persuadere solis sibi, et nos alios spreverunt; quia scilicet veritatem, quam intellexerunt, taliter tradiderunt, quod eis solum possit esse nota.
	Si enim per fabulas veritas obumbretur, non potest sciri quid verum sub fabula lateat, nisi ab eo qui fabulam confixerit.
	Ii igitur Hesiodistae prima rerum principia deos nominaverunt; et dixerunt, quod illi de numero deorum, qui non gustaverunt de quodam dulci cibo, qui vocatur nectar vel manna, facti sunt mortales; illi vero qui gustaverunt, facti sunt immortales.</p>
</div3>

<A NAME="82034"/>
<div3><head>n. 4</head>
<p>Potuit autem sub hac fabula aliquid veritatis occulte latere, ut scilicet per nectar et manna intelligatur ipsa suprema bonitas primi principii.
	Nam omnis dulcedo dilectionis et amoris ad bonitatem refertur.
	Omne autem bonum a primo bono derivatur.
	Potuit ergo esse intellectus eorum quod ex participatione propinqua summae bonitatis aliqua incorruptibilia reddantur, sicut quae perfecte participant divinum esse.
	Quaedam vero propter longe distare a primo principio, quod est non gustare manna et nectar, non possunt perpetuitatem conservare secundum idem numero, sed secundum idem specie: sicut dicit philosophus in secundo de generatione.
	Sed utrum hoc intenderint occulte tradere, vel aliud, ex hoc dicto plenius percipi non potest.</p>
</div3>

<A NAME="82035"/>
<div3><head>n. 5</head>
<p>Deinde cum dicit palam quod obiicit contra praedictam positionem: et dicit, quod praedicti Hesiodistae quid significare voluerint per ista nomina nectar et manna, fuit eis notum, sed non nobis.
	Et ideo quomodo afferantur istae causae ad istam quaestionem solvendam, et ad incorruptionem praestandam rebus, dixerunt supra nostrum intellectum.
	Si enim intelligantur ista verba secundum quod sonant, nullius efficaciae esse videntur.
	Dii enim, qui gustaverunt nectar et manna, aut gustaverunt propter delectationem, aut propter necessitatem essendi.
	His enim de causis aliqui sumunt cibum.
	Siquidem sumpserunt ista propter delectationem, non possunt nectar et manna esse eis causa existendi, ita quod per hoc incorruptibiles reddantur: quia delectatio est quoddam consequens ad esse.
	Si autem propter necessitatem essendi praedicta sumpserunt, non erunt semper iterum cibo indigentes.
	Videtur ergo quod corruptibiles existentes prius tamquam cibo indigentes, per cibum facti sunt incorruptibiles.
	Quod iterum videtur inconveniens; quia cibus non nutrit in sua specie, nisi corruptus transeat in speciem nutriti.
	Quod autem est corruptibile, non potest alii incorruptionem praestare.</p>
</div3>

<A NAME="82036"/>
<div3><head>n. 6</head>
<p>Deinde cum dicit sed de fabulose excusat se a diligentiori huius opinionis investigatione: et dicit quod de illis, qui philosophari voluerunt <hi>fabulose</hi>, veritatem scilicet sapientiae sub fabulis occultantes non est dignum cum studio intendere.
	Quia si quis contra dicta eorum disputaret secundum quod exterius sonant, ridiculosa sunt.
	Si vero aliquis velit de his inquirere secundum veritatem fabulis occultatam, immanifesta est.
	Ex quo accipitur quod Aristoteles disputans contra Platonem et alios huiusmodi, qui tradiderunt suam doctrinam occultantes sub quibusdam aliis rebus, non disputat secundum veritatem occultam, sed secundum ea quae exterius proponuntur.</p>
</div3>

<A NAME="82037"/>
<div3><head>n. 7</head>
<p>Deinde cum dicit a dicentibus disputat contra responsionem quorumdam philosophorum naturalium.
	Et circa hoc tria facit.
	Primo recitat rationem.
	Secundo ponit responsionem, ibi, etenim quam existimabit et cetera.
	Tertio improbat ipsam, ibi, videbitur autem et cetera.
	Dicit ergo primo, quod praetermissis illis, qui sub fabulis veritatem tradiderunt, oportet a tradentibus veritatem per modum demonstrationis inquirere de quaestione praedicta: scilicet, si ex eisdem principiis sunt omnia existentia, quare quaedam existentium naturaliter sunt sempiterna, quaedam vero corrumpantur.
	Et quia nec ipsi causam dicunt quare hoc sit, nec rationabile est sic se habere, ut ex eisdem principiis existentium quaedam sint corruptibilia, quaedam sempiterna: videtur manifeste sequi quod non sunt eadem principia nec causae corruptibilium et sempiternorum.</p>
</div3>

<A NAME="82038"/>
<div3><head>n. 8</head>
<p>Deinde cum dicit etenim quam ponit quamdam solutionem: et dicit, quod ratio assignata circa praedictam dubitationem, quae maxime videtur esse conveniens ad quaestionem, est quam assignavit Empedocles: qui tamen idem passus est cum aliis: quia ratio quam assignavit, non est conveniens, sicut nec aliorum, ut ostendetur.
	Posuit enim quaedam principia communia corruptibilium et incorruptibilium; sed posuit quoddam principium esse causam specialem corruptionis, scilicet odium elementorum: ita scilicet quod adiunctio huius causae ad alia principia facit corruptionem in rebus.</p>
</div3>

<A NAME="82039"/>
<div3><head>n. 9</head>
<p>Deinde cum dicit videbitur autem improbat praedictam rationem Empedoclis: et hoc tripliciter.
	Primo quidem ostendendo, quod ratio ab eo assignata non convenit suae positioni.
	Secundo ostendendo, quod non est sufficiens, ibi, similiter quoque ipsius transmutationis et cetera.
	Tertio ostendendo quod non est ad propositum, ibi, attamen tantum solum dicit et cetera.
	Circa primum tria facit.
	Primo ostendit suam rationem non convenire aliis eius positionibus ex parte odii.
	Secundo ex parte ipsius Dei, ibi, propter quod et cetera.
	Tertio ex parte amoris, ibi, similiter autem nec amor et cetera.
	Dicit ergo primo, quod inconvenienter Empedocles ponit odium esse causam corruptionis: quia non minus secundum eius positionem videtur esse causa generationis in omnibus rebus, nisi in una re tantum.
	Ponebat enim omnia alia essentialiter composita ex odio simul cum aliis principiis, nisi solus Deus, quem ponebat compositum esse ex aliis principiis praeter odium.
	Deum autem appellabat caelum, sicut supradictum est in primo, quod Xenophanes ad totum caelum respiciens, ipsum unum dicit esse Deum.
	Ponebat autem Empedocles caelum esse compositum ex quatuor elementis, et ex amicitia: non autem ex lite sive ex odio, considerans indissolubilitatem caeli.
	Sed quantum ad alias res dicebat, quod omnia sunt ex odio quaecumque sunt, erunt vel fuerunt: sicut arbores pullulantes, et viri, et feminae, et bestiae quae sunt animalia terrestria: et vultures, quae sunt volantia diu viventia: et pisces nutriti in aqua, et dii longaevi.
	Videtur autem hos deos vocare vel stellas, quas ponebat quandoque corrumpi, licet post longum tempus: vel Daemones quos ponebant Platonici esse animalia aerea.
	Vel etiam dii quos ponebant Epicurei in forma humana, sicut supra dictum est.
	Ex hoc ergo quod omnia animalia praeter unum sunt generata ex odio, potest haberi quod odium sit causa generationis.</p>
</div3>

<A NAME="82040"/>
<div3><head>n. 10</head>
<p>Et praeter hoc etiam ex alia ratione.
	Manifestum est enim secundum positionem Empedoclis quod, si non esset odium in rebus, omnia essent unum.
	Odium enim est causa distinctionis secundum Empedoclem.
	Unde inducit verba Empedoclis dicentis, quod quando omnes res in unum conveniunt, ut puta quando fit chaos, tunc ultimum stabit odium separans et dissolvens.
	Unde litera Boetii habet: <hi>ea enim convenit, tunc ultimam scit discordiam</hi>.
	Et sic patet quod, cum esse mundi consistat in distinctione rerum, odium est causa generationis mundi.</p>
</div3>

<A NAME="82041"/>
<div3><head>n. 11</head>
<p>Deinde cum dicit propter quod ponit secundam rationem sumptam ex parte Dei: et dicit, quod cum Empedocles poneret odium non esse de compositione Dei, accidit secundum rationes eius, quod Deus, qui est felicissimus secundum omnium dicta, et per consequens maxime cognoscens, sit minus prudens omnibus aliis cognoscentibus.
	Sequetur enim, secundum positionem Empedoclis, quod non cognoscat omnia elementa, quia non habet odium; unde non cognoscit ipsum.
	Cognoscit autem simile simili secundum opinionem Empedoclis qui dixit, quod per terram cognoscimus terram, per aquam cognoscimus aquam <hi>et affectum</hi>, idest amorem vel concordiam cognoscimus <hi>per affectum</hi>, idest amorem vel concordiam: et similiter <hi>odium per odium</hi>, quod est triste sive grave vel malum secundum literam Boetii, qui dicit <hi>discordiam autem discordia malum</hi>.
	Sic igitur patet, quod Aristoteles reputat inconveniens, et contra id quod ponitur Deus felicissimus, quod ipse ignoret aliquid eorum, quae nos scimus.
	Sed quia ista ratio videbatur esse praeter propositum, ideo ad principale propositum rediens, dicit, quod redeundo ad illud unde prius erat ratio, manifestum est quod accidit Empedocli quod odium non sit magis causa corruptionis quam existendi.</p>
</div3>

<A NAME="82042"/>
<div3><head>n. 12</head>
<p>Deinde cum dicit similiter autem ponit tertiam rationem ex parte amoris: et dicit, quod similiter etiam amor non est causa generationis vel existendi, ut ipse ponebat, si alia eius positio attendatur.
	Dicebat enim quod cum omnia elementa in unum congregabuntur, tunc erit corruptio mundi.
	Et sic amor corrumpit omnia: ergo quantum ad totum mundum amor erat causa corruptionis, odium autem generationis.
	Quantum autem ad singulares odium erat causa corruptionis et amor generationis.</p>
</div3>

<A NAME="82043"/>
<div3><head>n. 13</head>
<p>Deinde cum dicit similiter quoque ostendit quod ratio eius non fuit sufficiens.
	Dicebat enim quamdam transmutationem esse in rebus odii et amicitiae, ita scilicet quod amor quandoque omnia uniebat, et postmodum omnia odium separabat.
	Sed causam, quare sic transmutabatur, ut quodam tempore dominaretur odium, et alio tempore amor, nullam aliam dicebat, nisi quia sic aptum natum est esse.</p>
</div3>

<A NAME="82044"/>
<div3><head>n. 14</head>
<p>Et ponit consequenter verba Empedoclis, quae, quia in Graeco metrice scripta sunt, habent aliquam difficultatem et diversitatem a communi modo loquendi.
	Sunt autem haec verba eius, <hi>sed itaque magnum odium in membris nutritum est, et ad honorem intendebat perfecto tempore, qui mutabilis dissolvit sacramentum</hi>.
	Litera vero Boetii sic habet <hi>sed cum magna discordia in membris alita sit in honores: quia processit completo anno, qui illis mutatis amplo rediit sacramento</hi>.
	Ad cuius intellectum notandum est, quod loquitur poetice de toto mundo, ad similitudinem unius animalis, in cuius membris et partibus primo quidem est magna convenientia, quam amorem nominabat sive concordiam: sed postea paulatim incipit aliqua dissonantia esse, quam dicit discordiam.
	Et similiter in partibus universi a principio erat magna concordia, sed postea paulatim nutritur odium quousque odium praecedat <hi>ad honorem</hi>, idest ad hoc quod dominetur super elementa.
	Quod quidem fit perfecto tempore quodam determinato, vel completo quodam anno, quem ponebat Empedocles: <hi>qui</hi>, scilicet odium et discordia, vel annus mutabilis existens dissolvit <hi>sacramentum</hi>, idest unionem praeexistentem elementorum, vel annus sive odium rediit amplo sacramento, quia quadam potentia et secreta virtute rediit ad dominandum in rebus.</p>
</div3>

<A NAME="82045"/>
<div3><head>n. 15</head>
<p>Post quae verba Empedoclis Aristoteles faciens vim in hoc quod dixerat <hi>mutabilis</hi>, subiungit exponens quasi necessarium ens transmutari: quasi dicat: sic praedicta dixit Empedocles ac si necessarium sit esse transmutationem odii et amoris: sed nullam causam ostendit huius necessitatis.
	In uno enim animali est manifesta causa transmutationis et odii et amoris, propter motum caeli, qui causat generationem et corruptionem in rebus.
	Sed talis causa non potest assignari totius universi sic transmutati per amicitiam et litem.
	Unde patet, quod eius ratio fuit insufficiens.</p>
</div3>

<A NAME="82046"/>
<div3><head>n. 16</head>
<p>Deinde cum dicit attamen tantum ostendit quod praedicta ratio Empedoclis non est ad propositum: et dicit quod hoc solum videtur dicere <hi>confesse</hi>, idest manifeste, quod non ponit quaedam existentium ex principiis esse corruptibilia, et quaedam non corruptibilia, sed omnia ponit esse corruptibilia praeter sola elementa.
	Et ita videtur evadere praedictam dubitationem, qua dubitabatur, quare quaedam sunt corruptibilia et quaedam non, si sunt ex eisdem principiis? Unde etiam patet, quod eius ratio non est ad propositum, quia interemit id de quo est dubitatio.</p>
</div3>

<A NAME="82047"/>
<div3><head>n. 17</head>
<p>Sed potest quaeri quomodo hic dicit, quod Empedocles ponebat omnia esse corruptibilia praeter elementa, cum supra dixerit unum esse Deum, scilicet ex aliis principiis compositum praeter quam ex odio? Sed dicendum, quod Empedocles ponebat duplicem corruptionem in rebus, sicut ex praedictis patet.
	Unam quidem secundum confusionem totius universi, quam faciebat amor; et ab hac corruptione nec ipsum Deum faciebat immunem, cum in eo poneret amorem, qui alia ei commiscebat.
	Aliam autem corruptionem ponebat singularium rerum, quarum principium est odium.
	Et hanc corruptionem excludebat a Deo per hoc, quod in eo odium non ponebat.
	Sic igitur Aristoteles epilogando concludit tot dicta esse ad ostendendum, quod non sunt eadem principia corruptibilium et incorruptibilium.</p>
</div3>

<A NAME="82048"/>
<div3><head>n. 18</head>
<p>Deinde cum dicit si vero obiicit ad contrariam partem per duas rationes: quarum prima est: si non sint eadem principia corruptibilium et incorruptibilium, relinquitur quaestio, utrum principia corruptibilium sint corruptibilia, an incorruptibilia.
	Si dicatur quod sint corruptibilia, ostendit hoc esse falsum duplici ratione.
	Quarum prima est: omne corruptibile corrumpitur in ea ex quibus est: si igitur principia corruptibilium sunt corruptibilia, oportet iterum ponere alia principia ex quibus sint.
	Et hoc inconveniens est, nisi ponantur principia procedere in infinitum.
	Ostensum autem est in secundo quod secundum nullum genus causae contingit in principiis procedere in infinitum.
	Similiter etiam est inconveniens si dicatur, quod fit status in principiis corruptibilibus; cum corruptio videatur esse per resolutionem in aliqua priora.</p>
</div3>

<A NAME="82049"/>
<div3><head>n. 19</head>
<p>Secunda ratio est, quia si principia corruptibilium sint corruptibilia, oportet quod corrumpantur, quia omne corruptibile corrumpetur.
	Sed postquam sunt corrupta non possunt esse principia; quia quod corrumpitur vel corruptum est, non potest causare aliquid.
	Cum ergo corruptibilia semper causentur per successionem, non potest dici, quod principia corruptibilium sint corruptibilia.</p>
</div3>

<A NAME="82050"/>
<div3><head>n. 20</head>
<p>Si autem dicatur, quod principia corruptibilium sunt incorruptibilia, manifestum est quod principia incorruptibilium sunt incorruptibilia.
	Relinquitur ergo quaestio, quare ex quibusdam incorruptibilibus principiis producantur effectus corruptibiles, et ex quibusdam effectus incorruptibiles.
	Hoc enim non videtur esse rationabile; sed aut est impossibile, aut indiget multa manifestatione.</p>
</div3>

<A NAME="82051"/>
<div3><head>n. 21</head>
<p>Deinde cum dicit <hi>amplius autem</hi> secundam rationem ad principale propositum ponit, quae sumitur ex communi opinione omnium.
	Nullus enim conatus est hoc dicere, quod sint diversa principia corruptibilium et incorruptibilium; sed omnes dicunt eadem esse principia omnium.
	Et tamen id quod primo obiectum est, scilicet pro prima parte, ac si esset aliquid modicum omnes leviter transeunt, quod est concedere.
	Unde litera Boetii habet, <hi>sed primum obiectum deglutiunt, sicut hoc parvum quoddam opinantes</hi>.</p>
</div3>

<A NAME="82052"/>
<div3><head>n. 22</head>
<p>Huius autem dubitationis solutio ponitur in duodecimo: ubi philosophus ostendit prima quidem principia activa vel motiva esse eadem omnium sed quodam ordine.
	Nam prima quidem sunt principia simpliciter incorruptibilia et immobilia.
	Sunt autem secunda incorruptibilia et mobilia, scilicet caelestia corpora, quae per sui motum causant generationem et corruptionem in rebus.
	Principia autem intrinseca non sunt eadem numero corruptibilium et incorruptibilium, sed secundum analogiam.
	Nec tamen principia intrinseca corruptibilium, quae sunt materia et forma, sunt corruptibilia per se, sed solum per accidens.
	Sic enim corrumpitur materia et forma corruptibilium, ut habetur in primo physicorum.</p>

</div3></div2>
<div2 n="12"><head>Lectio 12</head>
<A NAME="82053"/>
<div3><head>n. 1</head>
<p>Postquam philosophus inquisivit utrum principia sint eadem vel diversa, hic inquirit quomodo se habeat ipsum unum ad hoc quod sit principium: et circa hoc tria facit.
	Primo inquirit, an ipsum unum sit principium.
	Secundo inquirit an numeri, qui ex uno oriuntur vel consequuntur, sint principia rerum, ibi, horum autem habita dubitatio et cetera.
	Tertio inquirit utrum species, quae sunt quaedam unitates separatae, sint principia, ibi, omnino vero dubitabit aliquis et cetera.
	Et circa primum tria facit.
	Primo movet dubitationem.
	Secundo ponit opiniones ad utramque partem, ibi, hi namque illo modo.
	Tertio ponit rationes ad utramque partem, ibi, accidit autem si quidem et cetera.
	Dicit ergo primo, quod inter omnes alias quaestiones motas una est difficilior ad considerandum, propter efficaciam rationum ad utramque partem, in qua etiam veritatem cognoscere est maxime necessarium, quia ex hoc dependet iudicium de substantiis rerum.
	Est ergo quaestio ista, utrum unum et ens sint substantiae rerum, ita scilicet quod neutrum eorum oporteat attribuere alicui alteri naturae quae quasi informetur unitate et entitate, sed potius ipsa unitas et esse rei sit eius substantia: vel e contrario oportet inquirere quid sit illud, cui convenit esse unum vel ens, quasi quaedam alia natura subiecta entitati et unitati.</p>
</div3>

<A NAME="82054"/>
<div3><head>n. 2</head>
<p>Deinde cum dicit hi namque ponit opiniones ad utramque partem: et dicit, quod philosophorum quidam opinati sunt naturam rerum se habere uno modo, quidam alio.
	Plato enim et Pythagorici non posuerunt quod unum et ens advenirent alicui naturae, sed unum et ens essent natura rerum, quasi hoc ipsum quod est esse et unitas sit substantia rerum.
	Alii vero philosophi de naturalibus loquentes, attribuerunt unum et ens aliquibus aliis naturis, sicut Empedocles reducit unum ad aliquid notius, quod dicebant esse unum et ens.
	Et hoc videtur esse amor, qui est causa unitatis in omnibus.
	Alii vero philosophi naturales attribuerunt quibusdam causis elementaribus, sive ponerent unum primum, ut ignem vel aerem, sive etiam ponerent plura principia.
	Cum enim ponerent principia rerum materialia esse substantias rerum, oportebat quod in unoquoque eorum constituerent unitatem et entitatem rerum, ita quod quicquid aliquis poneret esse principium, ex consequenti opinaretur, quod per illud attribuitur omnibus esse et unum, sive poneret unum principium sive plura.</p>
</div3>

<A NAME="82055"/>
<div3><head>n. 3</head>
<p>Deinde cum dicit accidit autem ponit rationes ad utramque partem.
	Et primo ponit rationes pro opinione Platonis et Pythagorae.
	Secundo ponit rationes in contrarium pro opinione naturalium, ibi, at vero si erit et cetera.
	Circa primum, utitur tali divisione.
	Necesse est ponere quod vel ipsum unum et ens separatum sit quaedam substantia, vel non: si dicatur quod non est aliqua substantia quae sit unum et ens, sequuntur duo inconvenientia.
	Quorum primum est, quod dicitur unum et ens quod sint maxime universalia inter omnia.
	Si igitur unum et ens non sunt separata quasi ipsum unum aut ens sit substantia quaedam, sic sequitur quod nullum universale sit separatum: et ita sequetur quod nihil erit in rebus nisi singularia: quod videtur esse inconveniens, ut in superioribus quaestionibus habitum est.</p>
</div3>

<A NAME="82056"/>
<div3><head>n. 4</head>
<p>Aliud inconveniens est, quia numerus non est aliud quam unitates: ex unitatibus enim componitur numerus.
	Unitas enim nihil aliud est quam ipsum unum.
	Si igitur ipsum unum, non sit separatum quasi substantia per se existens, sequetur quod numerus non erat quaedam natura separata ab his quae sunt in materia.
	Quod potest probari esse inconveniens, secundum ea quae dicta sunt in superioribus.
	Sic ergo non potest dici quod unum et ens non sit aliqua substantia per se existens.</p>
</div3>

<A NAME="82057"/>
<div3><head>n. 5</head>
<p>Si ergo detur alia pars divisionis, scilicet quod aliquid sit ipsum unum et ens separatum existens, necesse est quod ipsum sit substantia omnium eorum, de quibus dicitur unum et ens.
	Omne enim separatum existens, quod de pluribus praedicatur, est substantia eorum de quibus praedicatur.
	Sed nihil aliud praedicatur ita universaliter de omnibus sicut unum et ens; ergo unum et ens erit substantia omnium.</p>
</div3>

<A NAME="82058"/>
<div3><head>n. 6</head>
<p>Deinde cum dicit at vero obiicit ad partem contrariam; et ponit duas rationes, quarum secunda incipit ibi, amplius si indivisibile et cetera.
	Circa primum duo facit.
	Primo ponit rationem.
	Secundo ostendit quomodo ex ratione inducta quaestio redditur difficilis, ibi, utrobique vero difficile et cetera.
	Est ergo prima ratio talis.
	Si est aliquid, quod est ipsum ens et ipsum unum, quasi separatum existens, oportebit dicere quod idipsum sit unum quod ens.
	Sed quicquid est diversum ab ente non est; ergo sequetur secundum rationem Parmenidis, quod quicquid est praeter unum sit non ens.
	Et ita necesse erit omnia esse unum; quia non poterit poni quod id quod est diversum ab uno, quod est per se separatum, sit aliquod ens.</p>
</div3>

<A NAME="82059"/>
<div3><head>n. 7</head>
<p>Deinde cum dicit utrobique vero ostendit quomodo ista ratio difficultatem facit in opinione Platonis ponentis numerum esse substantiam rerum: et dicit quod ex utraque parte sequitur difficultas contra eum, sive dicatur quod ipsum unum separatum sit substantia quaedam, sive quod non sit.
	Quodcumque enim horum ponatur, videtur impossibile esse, quod numerus sit substantia rerum.
	Quia si ponatur quod unum non sit substantia, dictum est prius, quare numerus non potest poni substantia.</p>
</div3>

<A NAME="82060"/>
<div3><head>n. 8</head>
<p>Si autem ipsum unum fuerit substantia, oportet quod eadem dubitatio ponatur circa unum et ens.
	Aut enim praeter ipsum unum, quod est separatum per se existens, est aliud aliquod unum, aut non.
	Et si quidem non sit aliquod aliud unum, non erit iam multitudo, sicut Parmenides dicebat.
	Si autem sit aliquod aliud unum oportebit, quod illud aliud unum, cum non sit hoc ipsum quod est unum, quod sit materialiter ex aliquo quod est praeter ipsum unum, et per consequens praeter ens.
	Et sic necesse est ut illud aliquid, ex quo fit illud secundum unum, non sit ens.
	Et sic ex ipso uno quod est praeter ipsum unum, non potest constitui multitudo in entibus: quia omnia entia aut sunt unum, aut multa, quorum unumquodque est unum.
	Hoc autem unum est materialiter ex eo quod non est unum nec ens.</p>
</div3>

<A NAME="82061"/>
<div3><head>n. 9</head>
<p>Deinde cum dicit amplius si ponit secundam rationem; et circa hoc tria facit.
	Primo ponit rationem.
	Secundo solvit eam, ibi, sed quoniam et cetera.
	Tertio ostendit adhuc difficultatem remanere, ibi, sed quomodo ex uno et cetera.
	Dicit ergo primo, quod si ipsum unum separatum sit indivisibile, sequitur secundum hoc, aliud, quod supponebat Zeno, quod nihil sit.
	Supponebat enim Zeno, quod illud, quod additum non facit maius, et ablatum non facit minus, non est aliquid existentium.
	Hoc autem supponit ac si idem sit ens quod magnitudo.
	Manifestum est enim quod non est magnitudo, illud scilicet quod additum non facit maius et subtractum non facit minus.
	Sic ergo si omne ens esset magnitudo, sequeretur quod illud, quod non facit maius et minus additum et subtractum, non sit ens.</p>
</div3>

<A NAME="82062"/>
<div3><head>n. 10</head>
<p>Et adhuc perfectius si aliquid velit hoc verificare, oportebit quod omne ens sit magnitudo corporalis.
	Corpus enim secundum quamcumque dimensionem additum et subtractum facit maius et minus.
	Aliae vero magnitudines, ut superficies et lineae, secundum aliquam dimensionem additam facerent maius, secundum autem aliquam non.
	Linea enim addita lineae secundum longitudinem facit maius, non autem secundum latitudinem.
	Superficies autem addita superficiei facit quidem maius secundum latitudinem et longitudinem, sed non secundum profunditatem.
	Punctus autem et unitas nullo modo faciunt maius vel minus.
	Sic ergo secundum principium Zenonis sequeretur quod punctus et unitas sint omnino non entia, corpus autem omnimodo ens, superficies et linea quodammodo entia et quodammodo non entia.</p>
</div3>

<A NAME="82063"/>
<div3><head>n. 11</head>
<p>Deinde cum dicit sed quoniam solvit propositam rationem: et dicit, quod quia Zeno proponendo tale principium speculatur <hi>onerose</hi>, idest ruditer et grosse, ita quod secundum ipsum non contingit aliquid esse indivisibile, oportet quod aliqua responsio praedictae rationi detur, et si non sit ad rem, sit tamen ad hominem.
	Dicemus autem quod unum etsi additum alteri non faciat maius, facit tamen plus.
	Et hoc sufficit ad rationem entis, quod faciat maius in continuis, et plus in discretis.</p>
</div3>

<A NAME="82064"/>
<div3><head>n. 12</head>
<p>Deinde cum dicit sed quomodo ostendit difficultatem, quae adhuc remanet Platonicis post praedictam solutionem.
	Et inducit duas difficultates.
	Quarum prima est, quia Platonici ponebant, quod illud unum indivisibile, non solum est causa numeri, qui est pluralitas quaedam, sed etiam est causa magnitudinis.
	Si igitur detur, quod unum additum faciat plus, quod videtur sufficere ad hoc quod unum sit causa numeri, quomodo poterit esse quod ex tali uno indivisibili, aut ex pluribus talibus, fiat magnitudo, ut Platonici posuerunt? Simile enim hoc videtur, si aliquis ponat lineam ex punctis.
	Nam unitas est indivisibilis sicut et punctus.</p>
</div3>

<A NAME="82065"/>
<div3><head>n. 13</head>
<p>Secundam difficultatem ponit ibi at vero et dicit: si quis existimet ita, quod numerus sit effectus ex uno indivisibili, et ex aliquo alio quod non sit unum, sed participet unum sicut quaedam materialis natura, ut quidam dicunt; nihilominus remanet quaerendum propter quid, et per quem modum illud, quod fit ex illo uno formali et alia natura materiali, quae dicitur non unum, quandoque est numerus, quandoque autem est magnitudo.
	Et praecipue si illud non unum materiale sit inaequalitas, quae significatur per magnum, et sit eadem natura.
	Non enim est manifestum quomodo ex hac inaequalitate quasi materia et uno formali fiant numeri; neque etiam quomodo ex aliquo numero formali et hac inaequalitate quasi materiali fiant magnitudines.
	Ponebant enim Platonici quod ex primo uno et ex prima dualitate fiebat numerus, ex quo numero et a qua inaequalitate materiali fiebat magnitudo.</p>
</div3>

<A NAME="82066"/>
<div3><head>n. 14</head>
<p>Huius autem dubitationis solutio ab Aristotele in sequentibus traditur.
	Quod enim sit aliquod separatum, quod sit ipsum unum et ens, infra in duodecimo probabit, ostendens unitatem primi principii omnino separati, quod tamen non est substantia omnium eorum quae sunt unum, sicut Platonici putabant, sed est omnibus unitatis causa et principium.
	Unum autem, secundum quod dicitur de aliis rebus, dicitur dupliciter.
	Uno modo secundum quod convertitur cum ente: et sic unaquaeque res est una per suam essentiam, ut infra in quarto probabitur, nec aliquid addit unum supra ens nisi solam rationem indivisionis.
	Alio modo dicitur unum secundum quod significat rationem primae mensurae, vel simpliciter, vel in aliquo genere.
	Et hoc quidem si sit simpliciter minimum et indivisibile, est unum quod est principium et mensura numeri.
	Si autem non sit simpliciter minimum et indivisibile, nec simpliciter, sed secundum positionem erit unum et mensura, ut as in ponderibus, et diesis in melodiis, et mensura pedalis in lineis: et ex tali uno nihil prohibet componi magnitudinem: et hoc determinabit in decimo huius.
	Sed quia Platonici aestimaverunt idem esse unum quod est principium numeri, et quod convertitur cum ente; ideo posuerunt unum quod est principium numeri, esse substantiam cuiuslibet rei, et per consequens numerum, inquantum ex pluribus substantialibus principiis, rerum compositarum substantia consistit vel constat.
	Hanc autem quaestionem diffusius pertractabit in tertiodecimo et quartodecimo.</p>

</div3></div2>
<div2 n="13"><head>Lectio 13</head>
<A NAME="82067"/>
<div3><head>n. 1</head>
<p>Postquam philosophus inquisivit utrum unum et ens sint substantia rerum, hic inquirit utrum numerus et magnitudo sint substantia rerum: et circa hoc tria facit.
	Primo movet dubitationem.
	Secundo obiicit pro una parte, ibi, nam si non sunt et cetera.
	Tertio obiicit ad contraria, ibi, at vero si hoc quidem confessum est et cetera.
	Dicit ergo primo, quod dubitatio <hi>habita</hi>, idest consequens ad praemissam, est, utrum numeri et magnitudines, scilicet corpora et superficies et termini eorum, ut puncta, sint aliquae substantiae vel a rebus separatae, vel etiam sint substantiae ipsorum sensibilium, aut non.
	Dicit autem hanc dubitationem esse consequentem ad praemissam; quia in praemissa dubitatione quaerebatur utrum unum sit substantia rerum; unum autem est principium numeri; numerus autem videtur esse substantia magnitudinis; sicut et punctum, quod est principium magnitudinis, nihil aliud videtur quam unitas positionem habens, et linea dualitas positionem habens.
	Prima autem superficies est ternarius positionem habens, corpus autem quaternarius positionem habens.</p>
</div3>

<A NAME="82068"/>
<div3><head>n. 2</head>
<p>Deinde cum dicit nam si non obiicit ad ostendendum quod praedicta sint substantiae rerum: et circa hoc duo facit.
	Primo obiicit ad ostendendum quod praedicta sunt substantiae rerum.
	Secundo ostendit quomodo philosophi praecedentes secuti fuerunt rationes primas, ibi, propter quod multi.
	Circa primum duo facit.
	Primo enim obiicit ad ostendendum quod corpus sit substantia rerum.
	Secundo quod multo magis alia, ibi, at vero corpus et cetera.
	Dicit ergo primo, quod si praedicta non sunt substantiae quaedam, fugiet a nobis quid sit substantialiter ens, et quae sunt substantiae entium.
	Manifestum est enim quod passiones et motus, et relationes, et dispositiones seu ordines, et orationes secundum quod voce proferuntur, prout ponuntur in genere quantitatis, non videntur alicuius significare substantiam, quia omnia huiusmodi videntur dici de aliquo subiecto, et nihil eorum significare <hi>hoc aliquid</hi>, idest aliquid absolutum et per se subsistens.
	Et hoc specialiter manifestum est in praemissis, qui non dicuntur absolute, sed eorum ratio in quadam relatione consistit.
	Inter omnia vero, quae maxime videntur significare substantiam, sunt ignis et terra et aqua, ex quibus componuntur corpora multa.
	Praetermittit autem aerem, quia minus est sensibilis, unde aliqui opinati sunt aerem nihil esse.
	In his autem corporibus inveniuntur quaedam dispositiones, scilicet calor et frigus et aliae huiusmodi passiones vel passibiles qualitates, quae non sunt substantiae secundum praedicta.
	Unde relinquitur quod solum corpus sit substantia.</p>
</div3>

<A NAME="82069"/>
<div3><head>n. 3</head>
<p>Deinde cum dicit at vero, procedit ulterius ad alia, quae etiam videntur magis esse substantia quam corpus: et dicit, quod corpus videtur minus esse substantia quam superficies, et superficies minus quam linea, et linea minus quam punctus aut unitas.
	Et hoc probat per duo media: quorum unum est; quia id, per quod aliquid definitur, videtur esse substantia eius: nam definitio significat substantiam.
	Sed corpus definitur per superficiem, et superficies per lineam, et linea per punctum, et punctus per unitatem, quia dicunt quod punctus est unitas positionem habens: ergo superficies est substantia corporis, et sic de aliis.</p>
</div3>

<A NAME="82070"/>
<div3><head>n. 4</head>
<p>Secundum medium est, quia cum substantia sit primum in entibus, illud quod est prius, videtur esse magis substantia: sed superficies natura prior est corpore, quia superficies potest esse sine corpore non autem corpus sine superficie: ergo superficies est magis substantia quam corpus.
	Et idem potest argui de omnibus aliis per ordinem.</p>
</div3>

<A NAME="82071"/>
<div3><head>n. 5</head>
<p>Deinde cum dicit propter quod ostendit quomodo philosophi praecedentes secuti fuerunt praedictas rationes; et dicit, quod propter praedictas rationes multi antiquorum philosophorum, et maxime illi, qui fuerunt priores, nihil opinabantur esse ens et substantiam nisi corpus, omnia vero alia esse quaedam accidentia corporis.
	Et inde est, quod quando volebant inquirere principia entium, inquirebant principia corporum, ut supra in primo circa opiniones antiquorum naturalium habitum est.
	Alii vero posteriores philosophi, qui reputabantur sapientiores praedictis philosophis, quasi altius attingentes ad principia rerum, scilicet Pythagorici et Platonici, opinati sunt numeros esse rerum substantias, inquantum scilicet numeri componuntur ex unitatibus.
	Unum autem videtur esse una substantia rerum.
	Sic ergo videtur secundum praemissas rationes et philosophorum opiniones, quod si praedicta non sunt substantiae rerum, scilicet numeri et lineae et superficies et corpora, nihil erit ens.
	Non est enim dignum ut, si ista non sunt entia, quod accidentia eorum entia vocentur.</p>
</div3>

<A NAME="82072"/>
<div3><head>n. 6</head>
<p>Deinde cum dicit at vero obiicit in contrarium: et ponit quatuor rationes: quarum prima talis est.
	Si quis confitetur, quod longitudines et puncta sint magis substantiae quam corpora, sequetur quod, si huiusmodi non sint substantiae, et corpora non sint substantiae; et per consequens nihil erit substantia, quia accidentia corporum non sunt substantiae, ut supra dictum est.
	Sed puncta et linea et superficies non sunt substantiae.
	Haec enim oportet aliquorum corporum esse terminos; nam punctus est terminus lineae, linea superficiei, et superficies corporis.
	Non autem videtur qualium corporum sint illae superficies, quae sunt substantiae, vel lineae, vel puncta.
	Manifestum enim est, quod lineae et superficies sensibilium corporum non sunt substantiae; variantur enim per modum aliorum accidentium circa idem subiectum.
	Sequetur ergo quod nihil erit substantia.</p>
</div3>

<A NAME="82073"/>
<div3><head>n. 7</head>
<p>Secundam rationem ponit ibi, amplius autem quae talis est.
	Omnia praedicta videntur esse quaedam corporis dimensiones: vel secundum latitudinem, ut superficies: vel secundum profunditatem, ut corpus: vel secundum longitudinem, ut linea.
	Sed dimensiones corporis non sunt substantiae: ergo huiusmodi non sunt substantiae.</p>
</div3>

<A NAME="82074"/>
<div3><head>n. 8</head>
<p>Tertiam rationem ponit ibi, adhuc autem quae talis est.
	In corpore solido simili modo inest, scilicet potentialiter, quaelibet figura, quae potest protrahi ex illo solido per aliquam dimensionem.
	Sed manifestum est quod in quodam magno lapide nondum secto non inest <hi>Mercurius</hi> idest figura Mercurii, in actu, sed solum in potentia: ergo similiter <hi>in cubo</hi>, idest in corpore habente sex superficies quadratas, non inest medietas cubi, quae est quaedam alia figura, actu.
	Sed hoc modo est actu, quando iam cubus dividitur in duas medietates.
	Et quia omnis protractio novae figurae in solido exciso fit secundum aliquam superficiem, quae terminat figuram, manifestum est quod nec etiam superficies talis erit in corpore in actu, sed solum in potentia: quia si quaecumque superficies praeter exteriorem essent in actu in corpore solido, pari ratione esset in actu superficies, quae terminat medietatem figurae.
	Quod autem dictum est de superficie, intelligendum est in linea, puncto, unitate.
	Haec enim in continuo non sunt in actu, nisi solum quantum ad illa quae terminant continuum, quae manifestum est non esse substantiam corporis.
	Aliae vero superficies vel lineae non possunt esse corporis substantiae, quia non sunt actu in ipso.
	Substantia autem actu est in eo cuius est substantia.
	Unde concludit quod inter omnia, maxime videtur esse substantia corpus; superficies autem et lineae magis videntur esse substantia quam corpus.
	Haec autem si non sunt entia in actu, nec sunt aliquae substantiae, videtur effugere cognitionem nostram, quid sit ens, et quae sit rerum substantia.</p>
</div3>

<A NAME="82075"/>
<div3><head>n. 9</head>
<p>Quartam rationem ponit ibi nam cum et primo ponit ipsam.
	Secundo manifestat eam in quodam simili, ibi, similiter autem se habet et cetera.
	Dicit ergo primo, quod cum dictis inconvenientibus etiam irrationabilia accidunt ex parte generationis et corruptionis, ponentibus lineas et superficies esse substantias rerum.
	Omnis enim substantia, quae prius non fuit et postea est, aut prius fuit et postea non est, videtur hoc pati cum generatione et corruptione.
	Et hoc manifeste apparet in omnibus his quae per motum causantur.
	Puncta autem et lineae et superficies quandoque quidem sunt, quandoque vero non sunt, et tamen non generantur nec corrumpuntur; ergo nec sunt substantiae.</p>
</div3>

<A NAME="82076"/>
<div3><head>n. 10</head>
<p>Probat autem utrumque suppositorum.
	Primo quidem, quod quandoque sint et quandoque non sint.
	Contingit enim corpora prius divisa copulari in unum aut prius copulata dividi.
	Quando autem corpora primum divisa copulantur, fit una superficies duorum corporum, quia partes corporis continui copulantur ad unum communem terminum, qui est superficies una.
	Quando vero corpus unum dividitur in duo, efficiuntur duae superficies.
	Quia non potest dici quod quando corpora duo componuntur, quod duae superficies eorum maneant, sed utraeque <hi>corrumpuntur</hi>, idest desinunt esse.
	Similiter quando corpora dividuntur, incipiunt esse de novo duae superficies prius non existentes.
	Non enim potest dici quod superficies quae est indivisibilis secundum profunditatem, dividatur in superficies duas secundum profunditatem: aut linea, quae est indivisibilis secundum latitudinem, dividatur secundum latitudinem: aut punctum, quod omnino est indivisibile, quocumque modo dividatur.
	Et sic patet quod ex uno non possent fieri duo in via divisionis: nec ex duobus praedictorum potest fieri unum in via compositionis.
	Unde relinquitur quod puncta et linea et superficies quandoque esse incipiant, et quandoque esse deficiant.</p>
</div3>

<A NAME="82077"/>
<div3><head>n. 11</head>
<p>Consequenter probat secundum quod supponebatur, scilicet quod ista non generantur nec corrumpuntur.
	Omne enim quod generatur, ex aliquo generatur: et omne quod corrumpitur, in aliquid corrumpitur sicut in materiam.
	Sed non est dare aliquam materiam, ex qua ista generentur et in qua corrumpantur, propter eorum simplicitatem; ergo non generantur nec corrumpuntur.</p>
</div3>

<A NAME="82078"/>
<div3><head>n. 12</head>
<p>Deinde cum dicit similiter autem manifestat praedictam rationem in simili.
	Ita enim se habet nunc in tempore, sicut punctus in linea.
	Nunc autem non videtur generari et corrumpi: quia si generaretur vel corrumperetur, oporteret quod generatio et corruptio ipsius mensurarentur aliquo tempore vel instanti.
	Et sic mensura ipsius nunc, esset vel aliud nunc in infinitum, vel tempus, quod est impossibile.
	Et licet nunc non generetur et corrumpatur, tamen videtur semper esse aliud et aliud nunc: non quidem quod differant secundum substantiam, sed secundum esse.
	Quia substantia ipsius nunc, respondet subiecto mobili.
	Variatio autem ipsius nunc secundum esse, respondet variationi motus, ut ostenditur in quarto physicorum.
	Similiter ergo videtur se habere de puncto in comparatione ad lineam, et de linea in comparatione ad superficiem, et de superficie in comparatione ad corpus; scilicet quod non corrumpantur nec generentur, et tamen aliqua variatio attendatur circa huiusmodi.
	Eadem enim ratio est de omnibus his: omnia enim huiusmodi similiter sunt termini, secundum quod in extremo considerantur, vel divisiones secundum quod sunt in medio.
	Unde, sicut secundum defluxum motus variatur nunc secundum esse, licet maneat idem secundum substantiam propter identitatem mobilis, ita etiam variatur punctus, nec fit aliud et aliud propter divisionem lineae, licet non corrumpatur nec generetur simpliciter.
	Et eadem ratio est de aliis.</p>
</div3>

<A NAME="82079"/>
<div3><head>n. 13</head>
<p>Hanc autem quaestionem philosophus pertractat in decimotertio et decimoquarto.
	Et veritas quaestionis huius est, quod huiusmodi mathematica non sunt substantiae rerum, sed sunt accidentia supervenientia substantiis.
	Deceptio autem quantum ad magnitudines provenit ex hoc, quod non distinguitur de corpore secundum quod est in genere substantiae, et secundum quod est in genere quantitatis.
	In genere enim substantiae est secundum quod componitur ex materia et forma, quam consequuntur dimensiones in materia corporali.
	Ipsae autem dimensiones pertinent ad genus quantitatis, quae non sunt substantiae, sed accidentia, quibus subiicitur substantia composita ex materia et forma.
	Sicut etiam supra dictum est, quod deceptio ponentium numeros esse substantias rerum, proveniebat ex hoc quod non distinguebant inter unum quod est principium numeri, et unum quod convertitur cum ente.</p>

</div3></div2>
<div2 n="14"><head>Lectio 14</head>
<A NAME="82080"/>
<div3><head>n. 1</head>
<p>Postquam philosophus inquisivit utrum mathematica sint principia rerum sensibilium, hic inquirit utrum supra mathematica sint aliqua alia principia, puta quae dicuntur species, quae sunt substantiae et principia horum sensibilium.
	Et circa hoc tria facit.
	Primo movet dubitationem.
	Secundo inducit rationem ad unam partem, ibi, nam si ideo.
	Tertio obiicit ad partem contrariam, ibi, at vero si ponimus et cetera.
	Dicit ergo primo, quod supposito quod mathematica non sint principia rerum sensibilium et eorum substantia, ulterius aliquis dubitabit quae est ratio quare praeter substantias sensibiles et praeter mathematica quae sunt media inter sensibilia et species, oportet iterum ponere tertium genus, scilicet ipsas <hi>species</hi>, idest ideas vel formas separatas.</p>
</div3>

<A NAME="82081"/>
<div3><head>n. 2</head>
<p>Deinde cum dicit nam si ideo obiicit ad unam partem: et videtur haec esse ratio quare oportet species ponere praeter sensibilia et mathematica: quia mathematica <hi>a praesentibus</hi> idest a sensibilibus, quae in universo sunt, differunt quidem in aliquo, quia mathematica abstrahunt a materia sensibili; non tamen differunt in hoc, sed magis conveniunt, quia sicut in sensibilibus inveniuntur plura numero differentia eiusdem speciei, utpote plures homines, aut plures equi, ita etiam in mathematicis inveniuntur plura numero differentia eiusdem speciei, puta plures trianguli aequilateri, et plures lineae aequales.
	Et si ita est, sequitur quod sicut principia sensibilium non sunt determinata secundum numerum, sed secundum speciem, ita etiam sit <hi>in mediis</hi> idest in mathematicis.
	Manifestum est enim quod in sensibilibus propter hoc quod sunt plura individua unius speciei sensibilis, principia sensibilium non sunt determinata numero, sed specie, nisi forte accipiantur principia propria huius individui, quae sunt etiam in numero determinata et individualia.
	Et ponit exemplum in vocibus.
	Manifestum est enim quod vocis literatae, literae sunt principia; non tamen sunt aliquo numero determinato individualium literarum, sed solum secundum speciem sunt determinatae literae secundum aliquem numerum, quarum aliae sunt vocales, et aliae consonantes: sed haec determinatio est secundum speciem, non secundum numerum.
	Non enim unum solum est a sed multa, et sic de aliis literis.
	Sed si accipiantur hae literae, quae sunt principia huius determinatae syllabae vel dictionis aut orationis, sic sunt determinatae numero.
	Et eadem ratione, cum sint multa mathematica numero differentia in una specie, non poterunt esse mathematica principia mathematicorum determinata numero, sed determinata specie solum: puta si dicamus quod principia triangulorum sunt tria latera et tres anguli.
	Sed haec determinatio est secundum speciem: contingit enim quodlibet eorum in infinitum multiplicari.
	Si igitur nihil esset praeter sensibilia et mathematica; sequeretur quod substantia speciei non esset una secundum numerum, et quod principia entium non essent determinata in aliquo numero, sed erunt determinata solum secundum speciem.
	Si ergo est necessarium quod sint determinata secundum numerum (alioquin contingeret esse principia rerum infinita numero), sequitur quod necesse sit species esse praeter mathematica et sensibilia.</p>
</div3>

<A NAME="82082"/>
<div3><head>n. 3</head>
<p>Et hoc est quod Platonici volunt dicere, quod sequitur ex necessitate ad positiones eorum quod sit in singularium substantia species aliquid unum, cui non conveniat aliquid secundum accidens.
	Homini enim individuo convenit aliquid secundum accidens, scilicet album vel nigrum; sed homini separato, qui est species secundum Platonicos, nihil convenit per accidens, sed solum quod pertinet ad rationem speciei.
	Et quamvis hoc dicere intendant, non tamen bene <hi>dearticulant</hi>, idest non bene distinguunt.</p>
</div3>

<A NAME="82083"/>
<div3><head>n. 4</head>
<p>Deinde cum dicit at vero obiicit in contrarium: et dicit, quod si ponamus species separatas esse, et quod principia rerum non sunt solum determinata specie, sed etiam numero, quaedam inconvenientia sequuntur, quae superius in quadam quaestione sunt tacta.
	Hanc autem dubitationem philosophus determinat duodecimo et quartodecimo huius libri.
	Et veritas dubitationis est quod sicut mathematica non sunt praeter sensibilia, ita nec species rerum separatae praeter mathematica et sensibilia.
	Principia autem rerum efficientia et moventia sunt quidem determinata numero; sed principia rerum formalia quorum sunt multa individua unius speciei, non sunt determinata numero, sed solum specie.</p>

</div3></div2>
<div2 n="15"><head>Lectio 15</head>
<A NAME="82084"/>
<div3><head>n. 1</head>
<p>Postquam philosophus inquisivit quae sunt principia, hic inquirit quomodo sunt.
	Et primo utrum sint in potentia vel in actu.
	Secundo utrum sint universalia vel singularia, ibi, et utrum universalia et cetera.
	Circa primum tria facit.
	Primo movet dubitationem.
	Secundo obiicit ad unam partem, ibi, nam si aliter et cetera.
	Tertio obiicit in contrarium, ibi, si vero potestate et cetera.
	Quaerit ergo primo, utrum prima principia sint in potentia, vel <hi>aliquo alio modo</hi>, idest in actu.
	Et haec dubitatio inducitur propter antiquos naturales, qui ponebant sola principia materialia, quae sunt in potentia.
	Platonici autem ponentes species quasi principia formalia, ponebant eas esse in actu.</p>
</div3>

<A NAME="82085"/>
<div3><head>n. 2</head>
<p>Deinde cum dicit nam si aliter probat quod principia sint in potentia.
	Si enim essent <hi>aliter</hi>, scilicet in actu, sequeretur quod aliquid esset prius principiis; potentia enim actu prius est.
	Quod patet ex hoc, quod prius est a quo non convertitur consequentia essendi: sequitur autem si est, quod possit esse; non autem ex necessitate sequitur, si est possibile, quod sit actu.
	Hoc autem est inconveniens quod aliquid sit prius primo principio; ergo impossibile quod primum principium sit aliter quam in potentia.</p>
</div3>

<A NAME="82086"/>
<div3><head>n. 3</head>
<p>Deinde cum dicit si vero obiicit in contrarium; quia si principia rerum sint in potentia, sequitur quod nihil sit entium in actu; nam illud quod est possibile esse, nondum est ens.
	Et hoc probat per hoc quod id quod fit, non est ens; quod enim est, non fit.
	Sed nihil fit nisi quod possibile est esse; ergo omne quod est possibile esse, est non ens.
	Si igitur principia sint tantum in potentia, erunt non entia.
	Si autem principia non sint, nec effectus sunt: sequitur ergo quod contingit nihil esse in entibus.
	Et concludit epilogando quod secundum praedicta necessarium est dubitare de principiis propter praemissas rationes.</p>
</div3>

<A NAME="82087"/>
<div3><head>n. 4</head>
<p>Haec autem quaestio determinabitur in nono huius, ubi ostendetur quod actus est simpliciter prior potentia, sed potentia est prior actu tempore in eo quod movetur de potentia ad actum.
	Et sic oportet primum principium esse in actu et non in potentia ut ostendit in duodecimo huius.</p>
</div3>

<A NAME="82088"/>
<div3><head>n. 5</head>
<p>Deinde cum dicit et utrum inquirit utrum principia sint per modum universalium aut per modum singularium: et circa hoc tria facit.
	Primo proponit dubitationem.
	Secundo obiicit ad unam partem, ibi, nam si universalia et cetera.
	Tertio obiicit ad aliam, ibi, si autem non universalia et cetera.
	Est ergo dubitatio, utrum principia sint universalia, vel existant per modum quorumdam singularium.</p>
</div3>

<A NAME="82089"/>
<div3><head>n. 6</head>
<p>Deinde cum dicit nam si probat quod principia non sunt universalia tali ratione.
	Nullum communiter praedicatum de multis significat hoc aliquid, sed significat tale sive quale; non quidem secundum qualitatem accidentalem, sed secundum qualitatem substantialem; est enim quaedam substantialis qualitas, ut infra in quinto huius dicetur.
	Et ratio huius est quia hoc aliquid dicitur secundum quod in se subsistit; quod autem in se subsistit, non potest esse in multis ens, quod est de ratione communis.
	Quod enim in multis est, in se subsistens non est; nisi et ipsum esset multa, quod est contra rationem communis.
	Nam commune est, quod est unum in multis.
	Sic igitur patet, quod nullum communium significat hoc aliquid, sed significat formam in multis existentem.</p>
</div3>

<A NAME="82090"/>
<div3><head>n. 7</head>
<p>Addit autem minorem, scilicet quod substantia significat hoc aliquid.
	Et hoc quidem verum est quantum ad primas substantias, quae maxime et proprie substantiae dicuntur, ut habetur in praedicamentis: huiusmodi enim substantiae sunt in se subsistentes.
	Relinquitur ergo quod principia, si sunt universalia, non sunt substantiae.
	Et ita vel substantiarum non erunt aliqua principia, vel oportebit dicere quod non sint substantiae substantiarum principia.</p>
</div3>

<A NAME="82091"/>
<div3><head>n. 8</head>
<p>Sed quia aliquis posset concedere quod aliquid communiter praedicatum significet hoc aliquid, consequenter diluitur cum dicit sed si est.
	Ostendit quod inconveniens ex hoc sequitur.
	Si enim id quod communiter praedicatur sit hoc aliquid, sequeretur quod omne id de quo illud commune praedicatur, sit hoc aliquid quod est commune.
	Sed planum est, quod de Socrate praedicatur et homo et animal, quorum utrumque, scilicet homo et animal, est quoddam commune praedicatum.
	Unde si omne commune praedicatum sit hoc aliquid, sequitur quod Socrates sit tria hoc aliquid, quia Socrates est Socrates, quod est hoc aliquid: ipse etiam est homo, quod est secundum praedicta hoc aliquid: ipse etiam est animal, quod similiter est hoc aliquid.
	Erit ergo tria hoc aliquid.
	Et ulterius sequitur quod sit tria animalia: nam animal praedicatur de ipso et de homine et de Socrate.
	Cum ergo hoc sit inconveniens, inconveniens est quod aliquid communiter praedicatum sit hoc aliquid.
	Haec igitur sunt inconvenientia quae sequuntur, si universalia sunt principia.</p>
</div3>

<A NAME="82092"/>
<div3><head>n. 9</head>
<p>Deinde cum dicit si autem obiicit in contrarium.
	Cum enim omnes scientiae sint universales, non sunt singularium, sed universalium.
	Si igitur aliqua principia non sint universalia, sed singularia, non erunt scibilia secundum seipsa.
	Si ergo de eis debet aliqua scientia haberi, oportebit esse aliqua priora principia, quae sunt universalia.
	Sic igitur oportet prima principia esse universalia, ad hoc quod scientia habeatur de rebus; quia ignoratis principiis necesse est alia ignorare.</p>
</div3>

<A NAME="82093"/>
<div3><head>n. 10</head>
<p>Haec autem quaestio determinatur in septimo huius; ubi ostenditur quod universalia non sunt substantiae, nec principia rerum.
	Non autem propter hoc sequitur, quod si principia et substantiae rerum sint singularia, quod eorum non possit esse scientia; tum quia res immateriales etsi sint singulariter subsistentes, sunt tamen etiam intelligibiles; tum etiam quia de singularibus est scientia secundum universales eorum rationes per intellectum apprehensas.</p>

</div3>
</div2>

</div1>
<div1 n="4"><head>Liber 4</head>
<div2 n="1"><head>Lectio 1</head>
<A NAME="82094"/>
<div3><head>n. 1</head>
<p>In praecedenti libro philosophus disputative processit de illis, quae debent in hac scientia considerari: hic incipit procedere demonstrative determinando veritatem quaestionum prius motarum et disputatarum.
	Fuit autem in praecedenti libro disputatum tam de his quae pertinent ad modum huius scientiae, scilicet ad quae se extendit huius scientiae consideratio, quam etiam de his quae sub consideratione huius scientiae cadunt.
	Et quia prius oportet cognoscere modum scientiae quam procedere in scientia ad ea consideranda de quibus est scientia, ut in secundo libro dictum est: ideo dividitur haec pars in duas.
	Primo dicit de quibus est consideratio huius scientiae.
	Secundo dicit de rebus quae sub consideratione huius scientiae cadunt, in quinto libro, ibi, principium dicitur aliud quidem et cetera.
	Prima in duas.
	Primo subiectum stabilit huius scientiae.
	Secundo procedit ad solvendum quaestiones motas in libro praecedenti de consideratione huius scientiae, ibi, ens autem multis.
	Circa primum tria facit.
	Primo supponit aliquam esse scientiam cuius subiectum sit ens.
	Secundo ostendit quod ista non est aliqua particularium scientiarum, ibi, haec autem et cetera.
	Tertio ostendit quod haec est scientia quae prae manibus habetur, ibi, quoniam autem principia et cetera.
	Quia vero scientia non solum debet speculari subiectum, sed etiam subiecto per se accidentia: ideo dicit primo, quod est quaedam scientia, quae speculatur ens secundum quod ens, sicut subiectum, et speculatur <hi>ea quae insunt enti per se</hi>, idest entis per se accidentia.</p>
</div3>

<A NAME="82095"/>
<div3><head>n. 2</head>
<p>Dicit autem <hi>secundum quod est ens</hi>, quia scientiae aliae, quae sunt de entibus particularibus, considerant quidem de ente, cum omnia subiecta scientiarum sint entia, non tamen considerant ens secundum quod ens, sed secundum quod est huiusmodi ens, scilicet vel numerus, vel linea, vel ignis, aut aliquid huiusmodi.</p>
</div3>

<A NAME="82096"/>
<div3><head>n. 3</head>
<p>Dicit etiam <hi>et quae huic insunt per se</hi> et non simpliciter quae huic insunt, ad significandum quod ad scientiam non pertinet considerare de his quae per accidens insunt subiecto suo, sed solum de his quae per se insunt.
	Geometra enim non considerat de triangulo utrum sit cupreus vel ligneus, sed solum considerat ipsum absolute secundum quod habet tres angulos aequales et cetera.
	Sic igitur huiusmodi scientia, cuius est ens subiectum, non oportet quod consideret de omnibus quae insunt enti per accidens, quia sic consideraret accidentia quaesita in omnibus scientiis, cum omnia accidentia insint alicui enti, non tamen secundum quod est ens.
	Quae enim sunt per se accidentia inferioris, per accidens se habent ad superius, sicut per se accidentia hominis non sunt per se accidentia animalis.
	Necessitas autem huius scientiae quae speculatur ens et per se accidentia entis, ex hoc apparet, quia huiusmodi non debent ignota remanere, cum ex eis aliorum dependeat cognitio; sicut ex cognitione communium dependet cognitio rerum propriarum.</p>
</div3>

<A NAME="82097"/>
<div3><head>n. 4</head>
<p>Deinde cum dicit haec autem hic ostendit, quod ista scientia non sit aliqua particularium scientiarum, tali ratione.
	Nulla scientia particularis considerat ens universale inquantum huiusmodi, sed solum aliquam partem entis divisam ab aliis; circa quam speculatur per se accidens, sicut scientiae mathematicae aliquod ens speculantur, scilicet ens quantum.
	Scientia autem communis considerat universale ens secundum quod ens: ergo non est eadem alicui scientiarum particularium.</p>
</div3>

<A NAME="82098"/>
<div3><head>n. 5</head>
<p>Deinde cum dicit quoniam autem hic ostendit, quod ista scientia, quae prae manibus habetur, habet ens pro subiecto, tali ratione.
	Omne principium est per se principium et causa alicuius naturae: sed nos quaerimus prima rerum principia et altissimas causas, sicut in primo dictum est: ergo sunt per se causa alicuius naturae.
	Sed non nisi entis.
	Quod ex hoc patet, quia omnes philosophi elementa quaerentes secundum quod sunt entia, quaerebant huiusmodi principia, scilicet prima et altissima; ergo in hac scientia nos quaerimus principia entis inquantum est ens: ergo ens est subiectum huius scientiae, quia quaelibet scientia est quaerens causas proprias sui subiecti.</p>
</div3>

<A NAME="82099"/>
<div3><head>n. 6</head>
<p>Deinde cum dicit ens autem hic procedit ad solvendum quaestiones in praecedenti libro motas de consideratione huius scientiae: et dividitur in tres partes.
	Primo solvit quaestionem, qua quaerebant, utrum huius scientiae esset consideratio de substantiis et accidentibus simul, et utrum de omnibus substantiis.
	Secundo solvit quaestionem qua quaerebatur utrum huius scientiae esset considerare de omnibus istis, quae sunt unum et multa, idem et diversum, oppositum, contrarium et huiusmodi, ibi, si igitur ens et unum et cetera.
	Tertio solvit quaestionem, qua quaerebatur utrum huius scientiae esset considerare demonstrationis principia, ibi, dicendum est autem utrum unius et cetera.
	Circa primum tria facit.
	Primo ostendit quod huius scientiae est considerare tam de substantiis quam de accidentibus.
	Secundo quod principaliter de substantiis ibi, ubique vero proprie et cetera.
	Tertio quod de omnibus substantiis, ibi, omnis autem generis.
	Circa primum, utitur tali ratione.
	Quaecumque communiter unius recipiunt praedicationem, licet non univoce, sed analogice de his praedicetur, pertinent ad unius scientiae considerationem: sed ens hoc modo praedicatur de omnibus entibus: ergo omnia entia pertinent ad considerationem unius scientiae, quae considerat ens inquantum est ens, scilicet tam substantias quam accidentia.</p>
</div3>

<A NAME="82100"/>
<div3><head>n. 7</head>
<p>In hac autem ratione primo ponit minorem.
	Secundo maiorem, ibi, quemadmodum ergo salubrium omnium.
	Tertio conclusionem, ibi, manifestum igitur et cetera.
	Dicit ergo primo, quod ens sive quod est, dicitur multipliciter.
	Sed sciendum quod aliquid praedicatur de diversis multipliciter: quandoque quidem secundum rationem omnino eamdem, et tunc dicitur de eis univoce praedicari, sicut animal de equo et bove.
	Quandoque vero secundum rationes omnino diversas; et tunc dicitur de eis aequivoce praedicari, sicut canis de sidere et animali.
	Quandoque vero secundum rationes quae partim sunt diversae et partim non diversae: diversae quidem secundum quod diversas habitudines important, unae autem secundum quod ad unum aliquid et idem istae diversae habitudines referuntur; et illud dicitur <hi>analogice praedicari</hi>, idest proportionaliter, prout unumquodque secundum suam habitudinem ad illud unum refertur.</p>
</div3>

<A NAME="82101"/>
<div3><head>n. 8</head>
<p>Item sciendum quod illud unum ad quod diversae habitudines referuntur in analogicis, est unum numero, et non solum unum ratione, sicut est unum illud quod per nomen univocum designatur.
	Et ideo dicit quod ens etsi dicatur multipliciter, non tamen dicitur aequivoce, sed per respectum ad unum; non quidem ad unum quod sit solum ratione unum, sed quod est unum sicut una quaedam natura.
	Et hoc patet in exemplis infra positis.</p>
</div3>

<A NAME="82102"/>
<div3><head>n. 9</head>
<p>Ponit enim primo unum exemplum, quando multa comparantur ad unum sicut ad finem, sicut patet de hoc nomine sanativum vel salubre.
	Sanativum enim non dicitur univoce de diaeta, medicina, urina et animali.
	Nam ratio sani secundum quod dicitur de diaeta, consistit in conservando sanitatem.
	Secundum vero quod dicitur de medicina, in faciendo sanitatem.
	Prout vero dicitur de urina, est signum sanitatis.
	Secundum vero quod dicitur de animali, ratio eius est, quoniam est receptivum vel susceptivum sanitatis.
	Sic igitur omne sanativum vel sanum dicitur ad sanitatem unam et eamdem.
	Eadem enim est sanitas quam animal suscipit, urina significat, medicina facit, et diaeta conservat.</p>
</div3>

<A NAME="82103"/>
<div3><head>n. 10</head>
<p>Secundo ponit exemplum quando multa comparantur ad unum sicut ad principium efficiens.
	Aliquid enim dicitur medicativum, ut qui habet artem medicinae, sicut medicus peritus.
	Aliquid vero quia est bene aptum ad habendum artem medicinae, sicut homines qui sunt dispositi ut de facili artem medicinae acquirant.
	Ex quo contingit quod ingenio proprio quaedam medicinalia operantur.
	Aliquid vero dicitur medicativum vel medicinale, quia eo opus est ad medicinam, sicut instrumenta quibus medici utuntur, medicinalia dici possunt, et etiam medicinae quibus medici utuntur ad sanandum.
	Et similiter accipi possunt alia quae multipliciter dicuntur, sicut et ista.</p>
</div3>

<A NAME="82104"/>
<div3><head>n. 11</head>
<p>Et sicut est de praedictis, ita etiam et ens multipliciter dicitur.
	Sed tamen omne ens dicitur per respectum ad unum primum.
	Sed hoc primum non est finis vel efficiens sicut in praemissis exemplis, sed subiectum.
	Alia enim dicuntur entia vel esse, quia per se habent esse sicut substantiae, quae principaliter et prius entia dicuntur.
	Alia vero quia sunt passiones sive proprietates substantiae, sicut per se accidentia uniuscuiusque substantiae.
	Quaedam autem dicuntur entia, quia sunt via ad substantiam, sicut generationes et motus.
	Alia autem entia dicuntur, quia sunt corruptiones substantiae.
	Corruptio enim est via ad non esse, sicut generatio via ad substantiam.
	Et quia corruptio terminatur ad privationem, sicut generatio ad formam, convenienter ipsae etiam privationes formarum substantialium esse dicuntur.
	Et iterum qualitates vel accidentia quaedam dicuntur entia, quia sunt activa vel generativa substantiae, vel eorum quae secundum aliquam habitudinem praedictarum ad substantiam dicuntur, vel secundum quamcumque aliam.
	Item negationes eorum quae ad substantiam habitudinem habent, vel etiam ipsius substantiae esse dicuntur.
	Unde dicimus quod non ens est non ens.
	Quod non diceretur nisi negationi aliquo modo esse competeret.</p>
</div3>

<A NAME="82105"/>
<div3><head>n. 12</head>
<p>Sciendum tamen quod praedicti modi essendi ad quatuor possunt reduci.
	Nam unum eorum quod est debilissimum, est tantum in ratione, scilicet negatio et privatio, quam dicimus in ratione esse, quia ratio de eis negociatur quasi de quibusdam entibus, dum de eis affirmat vel negat aliquid.
	Secundum quid autem differant negatio et privatio, infra dicetur.</p>
</div3>

<A NAME="82106"/>
<div3><head>n. 13</head>
<p>Aliud autem huic proximum in debilitate est, secundum quod generatio et corruptio et motus entia dicuntur.
	Habent enim aliquid admixtum de privatione et negatione.
	Nam motus est actus imperfectus, ut dicitur tertio physicorum.</p>
</div3>

<A NAME="82107"/>
<div3><head>n. 14</head>
<p>Tertium autem dicitur quod nihil habet de non ente admixtum, habet tamen esse debile, quia non per se, sed in alio, sicut sunt qualitates, quantitates et substantiae proprietates.</p>
</div3>

<A NAME="82108"/>
<div3><head>n. 15</head>
<p>Quartum autem genus est quod est perfectissimum, quod scilicet habet esse in natura absque admixtione privationis, et habet esse firmum et solidum, quasi per se existens, sicut sunt substantiae.
	Et ad hoc sicut ad primum et principale omnia alia referuntur.
	Nam qualitates et quantitates dicuntur esse, inquantum insunt substantiae; motus et generationes, inquantum tendunt ad substantiam vel ad aliquid praedictorum; privationes autem et negationes, inquantum removent aliquid trium praedictorum.</p>
</div3>

<A NAME="82109"/>
<div3><head>n. 16</head>
<p>Deinde cum dicit quemadmodum ergo hic ponit maiorem primae rationis; dicens, quod est unius scientiae speculari non solum illa quae dicuntur <hi>secundum unum</hi>, idest secundum unam rationem omnino, sed etiam eorum quae dicuntur per respectum ad unam naturam secundum habitudines diversas.
	Et huius ratio est propter unitatem eius ad quod ista dicuntur; sicut patet quod de omnibus sanativis considerat una scientia, scilicet medicinalis, et similiter de aliis quae eodem modo dicuntur.</p>
</div3>

<A NAME="82110"/>
<div3><head>n. 17</head>
<p>Deinde cum dicit manifestum igitur hic ponit conclusionem intentam quae per se est manifesta.</p>
</div3>

<A NAME="82111"/>
<div3><head>n. 18</head>
<p>Ubique vero hic ponit quod haec scientia principaliter considerat de substantiis, etsi de omnibus entibus consideret, tali ratione.
	Omnis scientia quae est de pluribus quae dicuntur ad unum primum, est proprie et principaliter illius primi, ex quo alia dependent secundum esse, et propter quod dicuntur secundum nomen; et hoc ubique est verum.
	Sed substantia est hoc primum inter omnia entia.
	Ergo philosophus qui considerat omnia entia, primo et principaliter debet habere in sua consideratione principia et causas substantiarum; ergo per consequens eius consideratio primo et principaliter de substantiis est.</p>
</div3>

<A NAME="82112"/>
<div3><head>n. 19</head>
<p>Deinde cum dicit omnis autem hic ostendit quod primi philosophi est considerare de omnibus substantiis, tali ratione.
	Omnium eorum qui sunt unius generis, est unus sensus et una scientia, sicut visus est de omnibus coloribus, et grammatica considerat omnes voces.
	Si igitur omnia entia sint unius generis aliquo modo, oportet quod omnes species eius pertineant ad considerationem unius scientiae quae est generalis: et species entium diversae pertineant ad species illius scientiae diversas.
	Hoc autem dicit, quia non oportet quod una scientia consideret de omnibus speciebus unius generis secundum proprias rationes singularum specierum, sed secundum quod conveniunt in genere.
	Secundum autem proprias rationes pertinent ad scientias speciales, sicut est in proposito.
	Nam omnes substantiae, inquantum sunt entia vel substantiae, pertinent ad considerationem huius scientiae: inquantum autem sunt talis vel talis substantia, ut leo vel bos, pertinent ad scientias speciales.</p>

</div3></div2>
<div2 n="2"><head>Lectio 2</head>
<A NAME="82113"/>
<div3><head>n. 1</head>
<p>Hic procedit ad ostendendum quod ad considerationem unius scientiae pertinent considerare huiusmodi communia, scilicet unum et multa, idem et diversum: et circa hoc duo facit.
	Primo ostendit hoc de singulis per proprias rationes.
	Secundo de omnibus simul per quasdam rationes communes, ibi, et philosophi est de omnibus posse speculari.
	Circa primum duo facit.
	Primo ostendit quod de omnibus hic considerare debet philosophus.
	Secundo docet modum considerandi, ibi, quare quoniam unum multipliciter et cetera.
	Circa primum duo facit.
	Primo ostendit quod ad hanc scientiam pertineat considerare de uno et de speciebus unius.
	Secundo quod ad eamdem scientiam pertineat considerare de omnibus oppositis, ibi, quoniam autem unius est opposita considerare.
	Circa primum duo facit.
	Primo enim ostendit quod huius scientiae est considerare de uno.
	Secundo quod eius sit considerare de speciebus unius, ibi, quare quotcumque unius.
	Dicit ergo primo, quod ens et unum sunt idem et una natura.
	Hoc ideo dicit, quia quaedam sunt idem numero quae non sunt una natura, sed diversae, sicut Socrates, et hoc album, et hoc musicum.
	Unum autem et ens non diversas naturas, sed unam significant.
	Hoc autem contingit dupliciter.
	Quaedam enim sunt unum quae consequuntur se adinvicem convertibiliter sicut principium et causa.
	Quaedam vero non solum convertuntur ut sint idem subiecto, sed etiam sunt unum secundum rationem, sicut vestis et indumentum.</p>
</div3>

<A NAME="82114"/>
<div3><head>n. 2</head>
<p>Unum autem et ens significant unam naturam secundum diversas rationes.
	Unde sic se habent sicut principium et causa, sed non sicut tunica et vestis, quae sunt nomina penitus synonyma.
	Nihil tamen differt ad propositum, si similiter accipiamus ea dici, sicut illa quae sunt unum et subiecto et ratione.
	Sed hoc erit <hi>magis prae opere</hi>, idest magis utile ad hoc quod intendit.
	Intendit enim probare quod unum et ens cadunt sub eadem consideratione, et quod habent species sibi correspondentes.
	Quod manifestius probaretur si unum et ens essent idem re et ratione, quam si sint idem re et non ratione.</p>
</div3>

<A NAME="82115"/>
<div3><head>n. 3</head>
<p>Quod autem sint idem re, probat duabus rationibus, quarum primam ponit ibi, idem enim, quae talis est.
	Quaecumque duo addita uni nullam diversitatem afferunt, sunt penitus idem: sed unum et ens addita homini vel cuicumque alii nullam diversitatem afferunt: ergo sunt penitus idem.
	Minor patet: idem enim est dictum homo, et unus homo.
	Et similiter est idem dictum, ens homo, vel quod est homo: et non demonstratur aliquid alterum cum secundum dictionem replicamus dicendo, est ens homo, et homo, et unus homo.
	Quod quidem probat sic.</p>
</div3>

<A NAME="82116"/>
<div3><head>n. 4</head>
<p>Idem enim est generari et corrumpi hominem, et id quod est homo.
	Quod ex hoc patet, quia generatio est via ad esse, et corruptio mutatio ab esse ad non esse.
	Unde nunquam generatur homo, quin generetur ens homo: nec unquam corrumpitur homo, quin corrumpatur ens homo.
	Quae autem simul generantur et corrumpuntur sunt unum.</p>
</div3>

<A NAME="82117"/>
<div3><head>n. 5</head>
<p>Et sicut dictum est quod ens et homo non separantur in generatione et corruptione, similiter apparet de uno.
	Nam cum generatur homo, generatur unus homo: et cum corrumpitur, similiter corrumpitur.
	Unde manifestum est quod appositio in istis ostendit idem; et per hoc quod additur vel unum vel ens, non intelligitur addi aliqua natura supra hominem.
	Ex quo manifeste apparet, quod unum non est aliud praeter ens: quia quaecumque uni et eidem sunt eadem, sibiinvicem sunt eadem.</p>
</div3>

<A NAME="82118"/>
<div3><head>n. 6</head>
<p>Patet autem ex praedicta ratione, non solum quod sunt unum re, sed quod differunt ratione.
	Nam si non differrent ratione, essent penitus synonyma; et sic nugatio esset cum dicitur, ens homo et unus homo.
	Sciendum est enim quod hoc nomen homo, imponitur a quidditate, sive a natura hominis; et hoc nomen res imponitur a quidditate tantum; hoc vero nomen ens, imponitur ab actu essendi: et hoc nomen unum, ab ordine vel indivisione.
	Est enim unum ens indivisum.
	Idem autem est quod habet essentiam et quidditatem per illam essentiam, et quod est in se indivisum.
	Unde ista tria, res, ens, unum, significant omnino idem, sed secundum diversas rationes.</p>
</div3>

<A NAME="82119"/>
<div3><head>n. 7</head>
<p>Deinde cum dicit amplius autem hic ponit secundam rationem ad idem; quae talis est.
	Quaecumque duo praedicantur de substantia alicuius rei per se et non per accidens, illa sunt idem secundum rem: sed ita se habent unum et ens, quod praedicantur per se et non secundum accidens de substantia cuiuslibet rei.
	Substantia enim cuiuslibet rei est unum per se et non secundum accidens.
	Ens ergo et unum significant idem secundum rem.</p>
</div3>

<A NAME="82120"/>
<div3><head>n. 8</head>
<p>Quod autem ens et unum praedicentur de substantia cuiuslibet rei per se et non secundum accidens, sic potest probari.
	Si enim praedicarentur de substantia cuiuslibet rei per aliquod ens ei additum, de illo iterum necesse est praedicari ens, quia unumquodque est unum et ens.
	Aut ergo iterum de hoc praedicatur per se, aut per aliquid aliud additum.
	Si per aliquid aliud, iterum esset quaestio de illo addito, et sic erit procedere usque ad infinitum.
	Hoc autem est impossibile: ergo necesse est stare in primo, scilicet quod substantia rei sit una et ens per seipsam, et non per aliquid additum.</p>
</div3>

<A NAME="82121"/>
<div3><head>n. 9</head>
<p>Sciendum est autem quod circa hoc Avicenna aliud sensit.
	Dixit enim quod unum et ens non significant substantiam rei, sed significant aliquid additum.
	Et de ente quidem hoc dicebat, quia in qualibet re quae habet esse ab alio, aliud est esse rei, et substantia sive essentia eius: hoc autem nomen ens, significat ipsum esse.
	Significat igitur (ut videtur) aliquid additum essentiae.</p>
</div3>

<A NAME="82122"/>
<div3><head>n. 10</head>
<p>De uno autem hoc dicebat, quia aestimabat quod illud unum quod convertitur cum ente, sit idem quod illud unum quod est principium numeri.
	Unum autem quod est principium numeri necesse est significare quamdam naturam additam substantiae: alioquin cum numerus ex unitatibus constituatur, non esset numerus species quantitatis, quae est accidens substantiae superadditum.
	Dicebat autem quod hoc unum convertitur cum ente, non quia significat ipsam rei substantiam vel entis, sed quia significat accidens quod inhaeret omni enti, sicut risibile quod convertitur cum homine.</p>
</div3>

<A NAME="82123"/>
<div3><head>n. 11</head>
<p>Sed in primo quidem non videtur dixisse recte.
	Esse enim rei quamvis sit aliud ab eius essentia, non tamen est intelligendum quod sit aliquod superadditum ad modum accidentis, sed quasi constituitur per principia essentiae.
	Et ideo hoc nomen ens quod imponitur ab ipso esse, significat idem cum nomine quod imponitur ab ipsa essentia.</p>
</div3>

<A NAME="82124"/>
<div3><head>n. 12</head>
<p>De uno autem non videtur esse verum, quod sit idem quod convertitur cum ente, et quod est principium numeri.
	Nihil enim quod est in determinato genere videtur consequi omnia entia.
	Unde unum quod determinatur ad speciale genus entis, scilicet ad genus quantitatis discretae, non videtur posse cum ente universali converti.
	Si enim unum est proprium et per se accidens entis, oportet quod ex principiis causetur entis in quantum ens, sicut quodlibet accidens proprium ex principiis sui subiecti.
	Ex principiis autem communibus entis inquantum est ens, non intelligitur causari aliquod particulariter ens sufficienter.
	Unde non potest esse quod ens aliquod determinati generis et speciei sit accidens omnis entis.</p>
</div3>

<A NAME="82125"/>
<div3><head>n. 13</head>
<p>Unum igitur quod est principium numeri, aliud est ab eo quod cum ente convertitur.
	Unum enim quod cum ente convertitur, ipsum ens designat, superaddens indivisionis rationem, quae, cum sit negatio vel privatio, non ponit aliquam naturam enti additam.
	Et sic in nullo differt ab ente secundum rem, sed solum ratione.
	Nam negatio vel privatio non est ens naturae, sed rationis, sicut dictum est.
	Unum vero quod est principium numeri addit supra substantiam, rationem mensurae, quae est propria passio quantitatis, et primo invenitur in unitate.
	Et dicitur per privationem vel negationem divisionis, quae est secundum quantitatem continuam.
	Nam numerus ex divisione continui causatur.
	Et ideo numerus ad scientiam mathematicam pertinet, cuius subiectum extra materiam esse non potest, quamvis sine materia sensibili consideretur.
	Hoc autem non esset, si unum quod est principium numeri, secundum esse a materia separaretur in rebus immaterialibus existens, quasi cum ente conversum.</p>
</div3>

<A NAME="82126"/>
<div3><head>n. 14</head>
<p>Quare quotcumque hic concludit quod philosophi est considerare de partibus unius, sicut de partibus entis.
	Et primo hoc ostendit.
	Secundo etiam ostendit, quod secundum diversas partes entis et unius, sunt diversae partes philosophiae, ibi, et tot partes.
	Dicit ergo primo, quod ex quo unum et ens idem significant, et eiusdem sunt species eaedem, oportet quod tot sint species entis, quot sunt species unius, et sibiinvicem respondentes.
	Sicut enim partes entis sunt substantia, quantitas et qualitas etc., ita et partes unius sunt idem, aequale et simile.
	Idem enim unum in substantia est.
	Aequale, unum in quantitate.
	Simile, unum in qualitate.
	Et secundum alias partes entis possent sumi aliae partes unius, si essent nomina posita.
	Et sicut ad unam scientiam, scilicet ad philosophiam, pertinet consideratio de omnibus partibus entis, ita et de omnibus partibus unius, scilicet eodem et simili et huiusmodi.
	Et ad hoc <hi>principium</hi>, scilicet unum, reducuntur omnia contraria <hi>fere</hi>.</p>
</div3>

<A NAME="82127"/>
<div3><head>n. 15</head>
<p>Et hoc addit, quia in quibusdam non est ita manifestum.
	Et tamen hoc esse necesse est; quia cum in omnibus contrariis alterum habeat privationem inclusam, oportet fieri reductionem ad privativa prima, inter quae praecipue est unum.
	Et iterum multitudo, quae ex uno causatur, causa est diversitatis differentiae et contrarietatis, ut infra dicetur.
	Et haec dicit esse considerata <hi>in ecloga</hi>, idest in electione <hi>contrariorum</hi>, idest in tractatu, quae est pars electa ad tractandum de contrariis, scilicet in decimo huius.</p>
</div3>

<A NAME="82128"/>
<div3><head>n. 16</head>
<p>Et tot partes hic ostendit partes philosophiae distingui secundum partes entis et unius; et dicit, quod tot sunt partes philosophiae, quot sunt partes substantiae, de qua dicitur principaliter ens et unum et de qua principalis est huius scientiae consideratio et intentio.
	Et, quia partes substantiae sunt ordinatae adinvicem, nam substantia immaterialis est prior substantia sensibili naturaliter; ideo necesse est inter partes philosophiae esse quamdam primam.
	Illa tamen, quae est de substantia sensibili, est prima ordine doctrinae, quia a notioribus nobis oportet incipere disciplinam: et de hac determinatur in septimo et octavo huius.
	Illa vero, quae est de substantia immateriali est prior dignitate et intentione huius scientiae, de qua traditur in duodecimo huius.
	Et tamen quaecumque sunt prima, necesse est quod sint continua aliis partibus, quia omnes partes habent pro genere unum et ens.
	Unde in consideratione unius et entis diversae partes huius scientiae uniuntur, quamvis sint de diversis partibus substantiae; ut sic sit una scientia inquantum partes praedictae sunt consequentes <hi>hoc</hi>, id est unum et ens, sicut communia substantiae.
	Et in hoc philosophus est similis mathematico.
	Nam mathematica habet diversas partes, et quamdam principaliter sicut arithmeticam, et quamdam secundario sicut geometriam, et alia consequenter se habent his, sicut perspectiva, astrologia et musica.</p>

</div3></div2>
<div2 n="3"><head>Lectio 3</head>
<A NAME="82129"/>
<div3><head>n. 1</head>
<p>Hic ostendit, quod considerare de oppositis pertinet ad scientiam istam: et circa hoc duo facit.
	Primo ostendit, quod eius est considerare de negatione et privatione.
	Secundo de contrariis, ibi, sed uni et cetera.
	Dicit ergo, quod, cum ad unam scientiam pertineat considerare opposita, sicut ad medicinam considerare sanum et aegrum, et ad grammaticam congruum et incongruum: uni autem opponitur multitudo: necesse est, quod illius scientiae sit speculari negationem et privationem, cuius est speculari unum et multitudinem.
	Propter quod <hi>utriusque</hi> est considerare unum; scilicet ex utroque dependet unius consideratio, de cuius ratione est negatio et privatio.
	Nam sicut dictum est, unum est ens non divisum: divisio autem ad multitudinem pertinet, quae uni opponitur.
	Unde cuius est considerare unum, eius est considerare negationem vel privationem.</p>
</div3>

<A NAME="82130"/>
<div3><head>n. 2</head>
<p>Negatio autem est duplex: quaedam simplex per quam absolute dicitur quod hoc non inest illi.
	Alia est negatio in genere, per quam aliquid non absolute negatur, sed infra metas alicuius generis; sicut caecum dicitur non simpliciter, quod non habet visum, sed infra genus animalis quod natum est habere visum.
	Et haec adest differentia huic quod dico unum praeter <hi>quod est in negatione</hi>, idest per quam distat a negatione: quia negatio dicit tantum absentiam alicuius, scilicet quod removet, sine hoc quod determinet subiectum.
	Unde absoluta negatio potest verificari tam de non ente, quod est natum habere affirmationem, quam de ente, quod est natum habere et non habet.
	Non videns enim potest dici tam Chimaera quam lapis quam etiam homo.
	Sed in privatione est quaedam natura vel substantia determinata, de qua dicitur privatio: non enim omne non videns potest dici caecum, sed solum quod est natum habere visum.
	Et sic, cum negatio, quae in ratione unius includitur, sit negatio in subiecto (alias non ens, unum dici posset): patet, quod unum differt a negatione simpliciter, et magis trahit se ad naturam privationis, ut infra decimo huius habetur.</p>
</div3>

<A NAME="82131"/>
<div3><head>n. 3</head>
<p>Sciendum est autem quod quamvis unum importet privationem implicitam, non tamen est dicendum quod importet privationem multitudinis: quia cum privatio sit posterior naturaliter eo cuius est privatio, sequeretur quod unum esset posterius naturaliter multitudine.
	Item quod multitudo poneretur in definitione unius.
	Nam privatio definiri non potest nisi per suum oppositum, ut quid est caecitas? Privatio visus.
	Unde cum in definitione multitudinis ponatur unum (nam multitudo est aggregatio unitatum), sequitur quod sit circulus in definitionibus.
	Et ideo dicendum quod unum importat privationem divisionis, non quidem divisionis quae est secundum quantitatem, nam ista divisio determinatur ad unum particulare genus entis, et non posset cadere in definitione unius.
	Sed unum quod cum ente convertitur importat privationem divisionis formalis quae fit per opposita, cuius prima radix est oppositio affirmationis et negationis.
	Nam illa dividuntur adinvicem, quae ita se habent, quod hoc non est illud.
	Primo igitur intelligitur ipsum ens, et ex consequenti non ens, et per consequens divisio, et per consequens unum quod divisionem privat, et per consequens multitudo, in cuius ratione cadit divisio, sicut in ratione unius indivisio; quamvis aliqua divisa modo praedicto rationem multitudinis habere non possint nisi prius cuilibet divisorum ratio unius attribuatur.</p>
</div3>

<A NAME="82132"/>
<div3><head>n. 4</head>
<p>Sed uni pluralitas hic ostendit quod philosophi est considerare contraria.
	Uni enim multitudo opponitur, ut dictum est.
	Opposita autem est unius scientiae considerare.
	Cum igitur ista scientia consideret unum et idem, aequale et simile, necesse est quod consideret opposita his, scilicet multum, alterum sive diversum, dissimile, et inaequale, et quaecumque alia reducuntur ad illa, sive etiam ad unum et pluralitatem.
	Et inter ista una est contrarietas.
	Nam contrarietas est quaedam differentia, eorum scilicet quae maxime differunt in eodem genere: differentia vero est quaedam alteritas sive diversitas, ut decimo huius habetur: igitur contrarietas pertinet ad considerationem huius scientiae.</p>
</div3>

<A NAME="82133"/>
<div3><head>n. 5</head>
<p>Quare quoniam hic tradit modum, quo philosophus de his debet determinare: et dicit, quod cum omnia praedicta deriventur ab uno, et unum multipliciter dicatur, etiam omnia ista necesse est multipliciter dici: scilicet idem et diversum et alia huiusmodi.
	Sed tamen quamvis multipliciter dicantur omnia, tamen quae significantur per quodlibet horum nominum est cognoscere unius scientiae, scilicet philosophiae.
	Non enim sequitur, quod si aliquid dicitur multipliciter, quod propter hoc sit alterius scientiae vel diversae.
	Diversa enim significata si neque dicuntur <hi>secundum unum</hi>, idest secundum unam rationem, scilicet univoce, nec ratione diversa referuntur ad unum, sicut est in analogicis: tunc sequitur, quod sit alterius, idest diversae scientiae de his considerare, vel ad minus unius per accidens.
	Sicut caeleste sidus, quod est canis, considerat astrologus, naturalis autem canem marinum et terrestrem.
	Haec autem omnia referuntur ad unum principium.
	Sicut enim quae significantur per hoc nomen unum, licet sint diversa, reducuntur tamen in unum primum significatum; similiter est dicendum de his nominibus, idem, diversum, contrarium, et huiusmodi.
	Et ideo circa unumquodque istorum philosophus duo debet facere: videlicet primo dividere quot modis dicitur unumquodque.
	Et haec divisio consequenter assignatur in <hi>unoquoque praedicato</hi> idest in unoquoque istorum nominum de pluribus praedicatorum, ad quod primum dicatur; sicut quid est primum significatum huius nominis idem vel diversum et quomodo ad illud omnia alia referantur; aliquid quidem inquantum habet illud, aliquid autem inquantum facit illud, vel secundum alios huiusmodi modos.</p>
</div3>

<A NAME="82134"/>
<div3><head>n. 6</head>
<p>Deinde cum dicit palam ergo inducit conclusionem ex omnibus praecedentibus; scilicet quod huius scientiae est ratiocinari de his communibus et de substantia: et hoc fuit unum quaesitum inter quaestiones in tertio disputatas.</p>

</div3></div2>
<div2 n="4"><head>Lectio 4</head>
<A NAME="82135"/>
<div3><head>n. 1</head>
<p>Hic ostendit per rationes communes, quod de omnibus praedictis philosophus debet considerare.
	Et primo ostendit propositum.
	Secundo conclusionem inducit intentam, ibi, quod quidem igitur et cetera.
	Circa primum duo facit.
	Primo ostendit propositum.
	Secundo ex dictis infert quoddam corollarium, ibi, et propter hoc et cetera.
	Ostendit autem primum tribus rationibus.
	Secunda ibi, signum autem et cetera.
	Tertia ibi, amplius autem et cetera.
	Prima ratio, talis est.
	Omnes dubitationes, quae possunt moveri, sunt in aliqua scientia solvendae: sed de praedictis communibus moventur quaedam quaestiones, sicut de eodem et de diverso movetur illa quaestio utrum sit idem Socrates, et Socrates sedens: et de contrariis movetur ista quaestio, utrum unum sit contrarium uni, et quot modis dicitur: ergo oportet, quod in aliqua scientia ista solvantur, quae consideret de eodem et contrario et aliis praedictis.</p>
</div3>

<A NAME="82136"/>
<div3><head>n. 2</head>
<p>Et quod hoc pertineat ad philosophum et ad nullum alium, sic probat.
	Eius est considerare primas passiones entis, cuius est considerare ens secundum quod est ens.
	Sed praedicta omnia sunt per se accidentia entis et unius secundum quod huiusmodi.
	Sicut enim numerus, inquantum huiusmodi, habet proprias passiones, ut superfluum, aequale, commensuratum et huiusmodi, quorum quaedam insunt alicui numero absolute, ut par et impar, quaedam uni per comparationem ad alterum, ut aequale: et etiam substantia habet proprias passiones <hi>ut firmum</hi>, idest corpus, et alia huiusmodi.
	Similiter et ens inquantum ens, habet quaedam propria, quae sunt communia praedicta.
	Ergo consideratio eorum pertinet ad philosophum.
	Et ideo tradentes philosophiam non peccaverunt de his tractando tamquam <hi>non philosophantes</hi>, idest tamquam ista non pertineant ad considerationem philosophiae; sed quia de his tractantes de substantia nihil audiunt, quasi substantiae omnino obliviscantur, cum tamen ipsa sit primum inter illa, de quibus philosophus debet considerare.</p>
</div3>

<A NAME="82137"/>
<div3><head>n. 3</head>
<p>Deinde cum dicit signum autem hic ponit secundam rationem ad idem ostendendum, quae est per signum, quae talis est.
	Dialectici et sophistae induunt figuram eamdem philosopho, quasi similitudinem cum eo habentes: sed dialectici et sophistae disputant de praedictis: ergo et philosophi est ea considerare.
	Ad manifestationem autem primae ostendit quomodo dialectica et sophistica cum philosophia habeant similitudinem, et in quo differunt ab ea.</p>
</div3>

<A NAME="82138"/>
<div3><head>n. 4</head>
<p>Conveniunt autem in hoc, quod dialectici est considerare de omnibus.
	Hoc autem esse non posset, nisi consideraret omnia secundum quod in aliquo uno conveniunt: quia unius scientiae unum subiectum est, et unius artis una est materia, circa quam operatur.
	Cum igitur omnes res non conveniant nisi in ente, manifestum est quod dialecticae materia est ens, et ea quae sunt entis, de quibus etiam philosophus considerat.
	Similiter etiam sophistica habet quamdam similitudinem philosophiae.
	Nam sophistica est <hi>visa</hi> sive apparens sapientia, non existens.
	Quod autem habet apparentiam alicuius rei, oportet quod aliquam similitudinem cum illa habeat.
	Et ideo oportet quod eadem consideret philosophus, dialecticus et sophista.</p>
</div3>

<A NAME="82139"/>
<div3><head>n. 5</head>
<p>Differunt autem abinvicem.
	Philosophus quidem a dialectico secundum potestatem.
	Nam maioris virtutis est consideratio philosophi quam consideratio dialectici.
	Philosophus enim de praedictis communibus procedit demonstrative.
	Et ideo eius est habere scientiam de praedictis, et est cognoscitivus eorum per certitudinem.
	Nam certa cognitio sive scientia est effectus demonstrationis.
	Dialecticus autem circa omnia praedicta procedit ex probabilibus; unde non facit scientiam, sed quamdam opinionem.
	Et hoc ideo est, quia ens est duplex: ens scilicet rationis et ens naturae.
	Ens autem rationis dicitur proprie de illis intentionibus, quas ratio adinvenit in rebus consideratis; sicut intentio generis, speciei et similium, quae quidem non inveniuntur in rerum natura, sed considerationem rationis consequuntur.
	Et huiusmodi, scilicet ens rationis, est proprie subiectum logicae.
	Huiusmodi autem intentiones intelligibiles, entibus naturae aequiparantur, eo quod omnia entia naturae sub consideratione rationis cadunt.
	Et ideo subiectum logicae ad omnia se extendit, de quibus ens naturae praedicatur.
	Unde concludit, quod subiectum logicae aequiparatur subiecto philosophiae, quod est ens naturae.
	Philosophus igitur ex principiis ipsius procedit ad probandum ea quae sunt consideranda circa huiusmodi communia accidentia entis.
	Dialecticus autem procedit ad ea consideranda ex intentionibus rationis, quae sunt extranea a natura rerum.
	Et ideo dicitur, quod dialectica est tentativa, quia tentare proprium est ex principiis extraneis procedere.</p>
</div3>

<A NAME="82140"/>
<div3><head>n. 6</head>
<p>A sophista vero differt philosophus <hi>prohaeresi</hi>, idest electione vel voluptate, idest desiderio vitae.
	Ad aliud enim ordinat vitam suam et actiones philosophus et sophista.
	Philosophus quidem ad sciendum veritatem; sophista vero ad hoc quod videatur scire quamvis nesciat.</p>
</div3>

<A NAME="82141"/>
<div3><head>n. 7</head>
<p>Licet autem dicatur, quod philosophia est scientia, non autem dialectica et sophistica, non tamen per hoc removetur quin dialectica et sophistica sint scientiae.
	Dialectica enim potest considerari secundum quod est docens, et secundum quod est utens.
	Secundum quidem quod est docens, habet considerationem de istis intentionibus, instituens modum, quo per eas procedi possit ad conclusiones in singulis scientiis probabiliter ostendendas; et hoc demonstrative facit, et secundum hoc est scientia.
	Utens vero est secundum quod modo adinvento utitur ad concludendum aliquid probabiliter in singulis scientiis; et sic recedit a modo scientiae.
	Et similiter dicendum est de sophistica; quia prout est docens tradit per necessarias et demonstrativas rationes modum arguendi apparenter.
	Secundum vero quod est utens, deficit a processu verae argumentationis.</p>
</div3>

<A NAME="82142"/>
<div3><head>n. 8</head>
<p>Sed in parte logicae quae dicitur demonstrativa, solum doctrina pertinet ad logicam, usus vero ad philosophiam et ad alias particulares scientias quae sunt de rebus naturae.
	Et hoc ideo, quia usus demonstrativae consistit in utendo principiis rerum, de quibus fit demonstratio, quae ad scientias reales pertinet, non utendo intentionibus logicis.
	Et sic apparet, quod quaedam partes logicae habent ipsam scientiam et doctrinam et usum, sicut dialectica tentativa et sophistica; quaedam autem doctrinam et non usum, sicut demonstrativa.</p>
</div3>

<A NAME="82143"/>
<div3><head>n. 9</head>
<p>Amplius contrariorum hic ponit tertiam rationem, quae talis est.
	Quaecumque reducuntur in unum et ens, debent considerari a philosopho, cuius est considerare unum et ens: sed omnia contraria reducuntur ad unum et ens: ergo omnia contraria sunt de consideratione philosophi, cuius est considerare unum et ens.</p>
</div3>

<A NAME="82144"/>
<div3><head>n. 10</head>
<p>Quod autem omnia contraria reducantur ad unum et ens, ostendit quidem primo quantum ad ens hoc modo.
	Inter duo contraria, quae a philosophis principia ponuntur, ut in primo habitum est, semper unum quidem est alteri correlativum, et ei coordinatum est, ut privatio.
	Quod ex hoc patet: quia semper alterum contrariorum est imperfectum respectu alterius, et sic quamdam perfectionis privationem alterius importat.
	Privatio autem est quaedam negatio, ut dictum est supra; et sic est non ens.
	Et sic patet quod omnia contraria reducuntur in ens et non ens.</p>
</div3>

<A NAME="82145"/>
<div3><head>n. 11</head>
<p>Similiter etiam ostendit quod reducuntur in unum et multitudinem, per quoddam exemplum.
	Status enim sive quies reducitur in unitatem.
	Illud enim quiescere dicitur, quod uno modo se habet nunc et prius, ut in sexto physicorum traditur.
	Motus autem ad multitudinem pertinet; quia quod movetur, diversimode se habet nunc et prius; quod multitudinem importat.</p>
</div3>

<A NAME="82146"/>
<div3><head>n. 12</head>
<p>Deinde ibi entia vero ostendit alio modo, quod contraria reducuntur ad ens: quia principia et principiata sunt unius considerationis.
	Principia autem entium, inquantum huiusmodi, confitentur philosophi esse contraria.
	Omnes enim dicunt entia et substantias entium ex contrariis componi, ut in primo physicorum dictum est, et primo huius.
	Et quamvis in hoc conveniant quod entium principia sint contraria, differunt tamen quantum ad contraria quae ponunt.
	Quidam enim ponunt par et impar, sicut Pythagorici.
	Et alii calorem et frigus, sicut Parmenides.
	Quidam <hi>finem</hi> sive terminum <hi>et infinitum</hi>, idest finitum et infinitum, sicut idem Pythagoras.
	Nam pari et impari, finitum et infinitum attribuebant, ut in primo habitum est.
	Alii concordiam et discordiam, sicut Empedocles.
	Patet ergo quod contraria reducuntur in considerationem entis.</p>
</div3>

<A NAME="82147"/>
<div3><head>n. 13</head>
<p>Deinde ulterius ibi omnia vero dicit, quod sicut praedicta contraria reducuntur ad ens, ita habent reduci ad unum et multitudinem.
	Quod apparet.
	Nam imparitas aliquid unitatis habet propter indivisionem: paritas autem ad naturam multitudinis pertinet propter suam divisionem.
	Sic autem finis sive terminus ad unitatem pertinet, quae est terminus omnis resolutionis: infinitum autem pertinet ad multitudinem, quae in infinitum augetur.
	Concordia etiam unitatis est manifeste.
	Discordia vero multitudinis.
	Calor autem ad unitatem pertinet, inquantum habet unire homogenea.
	Frigus autem ad multitudinem, inquantum habet ea separare.
	Nec solum ista contraria reducuntur sic in unum et multitudinem, sed etiam alia.
	Sed ista <hi>reductio</hi> sive introductio ad unum et multitudinem accipiatur sive <hi>sumatur</hi>, idest supponatur nunc a nobis, quia longum esset per singula contraria hoc discutere.</p>
</div3>

<A NAME="82148"/>
<div3><head>n. 14</head>
<p>Deinde ostendit consequenter quod omnia contraria reducuntur ad unum et ens.
	Constat enim quod omnia tam principia quam quae sunt <hi>de aliis</hi>, idest principiata, inducunt in unum et ens tamquam in genera; non quod sint vere genera; sed ratione suae communitatis quamdam similitudinem generum habent.
	Si igitur contraria omnia sunt principia vel ex principiis, oportet quod ad unum et ens reducantur.
	Sic igitur patet, quod dupliciter ostendit contraria reduci ad ens.
	Primo per naturam privationis.
	Secundo per hoc quod contraria sunt principia.
	Quod vero reducantur ad unum, ostendit per exemplum et per quamdam reductionem.
	Finaliter autem ostendit quod reducantur ad unum et ens inquantum sunt genera.</p>
</div3>

<A NAME="82149"/>
<div3><head>n. 15</head>
<p>Palam igitur hic ostendit conversim, scilicet quod ista scientia considerat ens, quia considerat praedicta, tali ratione.
	Omnia entia reducuntur ad contraria; quia vel sunt contraria, vel sunt ex contrariis: contraria vero reducuntur ad unum et multitudinem, quia unum et multitudo sunt principia contrariorum: unum autem et multitudo sunt unius scientiae, scilicet philosophiae: ergo et eius est considerare ens secundum quod est ens.
	Sciendum est tamen, quod praedicta omnia in unius scientiae considerationem cadunt, sive dicantur <hi>secundum unum</hi>, idest univoce, sive non, sicut fortasse verum est.
	Sed tamen quamvis unum dicatur multipliciter, omnia tamen alia, idest omnes significationes, reducuntur ad unam primam significationem.
	Et similiter est etiam de contrariis, quae dicuntur multipliciter, sed omnes significationes ad unam primam reducuntur.
	Et propter hoc, si etiam unum et ens non est unum universale quasi genus existens, sicut supra ponebatur, sive dicamus quod universale sit unum in omnibus secundum opinionem nostram, sive quod sit aliquid separatum a rebus secundum opinionem Platonis, sicut fortassis non est verum: tamen dicuntur secundum prius et posterius: sicut et aliae significationes referuntur ad unum primum, et aliae se habent consequenter respectu illius primi.
	Utitur tamen adverbio dubitandi, quasi nunc supponens quae inferius probabuntur.</p>
</div3>

<A NAME="82150"/>
<div3><head>n. 16</head>
<p>Sciendum tamen est quod hoc, quod dixit, omnia entia contraria esse vel ex contrariis, non posuit secundum suam opinionem, sed accepit quasi opinionem philosophorum antiquorum: entia enim immobilia nec sunt contraria, nec ex contrariis.
	Unde nec Plato circa sensibiles substantias immobiles posuit contrarietatem.
	Fecit enim unitatem ex parte formae, contrarietatem ex parte materiae.
	Antiqui vero philosophi solummodo substantias sensibiles posuerunt, in quibus necesse est contrarietatem esse secundum quod mobiles sunt.</p>
</div3>

<A NAME="82151"/>
<div3><head>n. 17</head>
<p>Deinde cum dicit et propter inducit quoddam corollarium ex praedictis; dicens, quod geometriae non est speculari de praedictis, quae sunt accidentia entis inquantum est ens, scilicet quid est contrarium, aut quid est perfectum, et huiusmodi.
	Sed si consideret, hoc erit <hi>ex conditione</hi>, idest ex suppositione, quasi supponens ab aliquo priori philosopho, a quo sumit quantum est necessarium ad suam materiam.
	Et hoc quod dicitur de geometria, similiter est intelligendum in qualibet alia particulari scientia.</p>
</div3>

<A NAME="82152"/>
<div3><head>n. 18</head>
<p>Deinde cum dicit quod quidem colligit quae sunt supra ostensa; dicens, manifestum esse, quod ad unam scientiam pertinet considerare ens secundum quod est ens, et ea quae per se illi insunt.
	Et per hoc patet, quod illa scientia non solum est considerativa substantiarum, sed etiam accidentium, cum de utrisque ens praedicetur.
	Et est considerativa eorum quae dicta sunt, scilicet eiusdem et diversi, similis et dissimilis, aequalis et inaequalis, negationis et privationis, et contrariorum; quae supra diximus esse per se entis accidentia.
	Et non solum est considerativa istorum, de quibus ostensum est singillatim propriis rationibus, quae cadunt in consideratione huius scientiae; sed etiam considerat de priori et posteriori, genere et specie, toto et parte, et aliis huiusmodi, pari ratione, quia haec etiam sunt accidentia entis inquantum est ens.</p>

</div3></div2>
<div2 n="5"><head>Lectio 5</head>
<A NAME="82153"/>
<div3><head>n. 1</head>
<p>Hic solvit aliam quaestionem in tertio motam; scilicet utrum ad istam scientiam pertineat considerare prima principia demonstrationis.
	Et dividitur in duo.
	Primo ostendit, quod eius est considerare universaliter de omnibus his principiis.
	Secundo specialiter de primo eorum ibi, congruit autem et cetera.
	Circa primum tria facit.
	Primo movet quaestionem, quae est, utrum unius scientiae sit considerare de substantia et de principiis quae in scientiis mathematicis vocantur dignitates, aut est alterius et alterius scientiae considerare.
	Appropriat autem ista principia magis mathematicis scientiis, quia certiores demonstrationes habent, et manifestius istis principiis per se notis utuntur, omnes suas demonstrationes ad haec principia resolventes.</p>
</div3>

<A NAME="82154"/>
<div3><head>n. 2</head>
<p>Palam autem secundo solvit: quae quidem solutio est, quia una scientia intendit de utrisque praedictis: et haec est philosophia, quae prae manibus habetur.</p>
</div3>

<A NAME="82155"/>
<div3><head>n. 3</head>
<p>Omnibus enim tertio probat solutionem propositam: et circa hoc duo facit.
	Primo probat propositum.
	Secundo conclusionem principalem inducit, ibi, quoniam igitur et cetera.
	Probat autem solutionem propositam dupliciter.
	Primo per rationem.
	Secundo per signum, ibi, unde nullus et cetera.
	Ratio talis est.
	Quaecumque insunt omnibus entibus, et non solum alicui generi entium separatim ab aliis, haec pertinent ad considerationem philosophi: sed praedicta principia sunt huiusmodi: ergo pertinent ad considerationem philosophi.
	Minorem sic probat.
	Illa, quibus utuntur omnes scientiae, sunt entis inquantum huiusmodi: sed prima principia sunt huiusmodi: ergo pertinent ad ens inquantum est ens.</p>
</div3>

<A NAME="82156"/>
<div3><head>n. 4</head>
<p>Rationem autem, quare omnes scientiae eis utuntur, sic assignat; quia unumquodque genus subiectum alicuius scientiae recipit praedicationem entis.
	Utuntur autem principiis praedictis scientiae particulares non secundum suam communitatem, prout se extendunt ad omnia entia, sed quantum sufficit eis: et hoc secundum continentiam generis, quod in scientia subiicitur, de quo ipsa scientia demonstrationes affert.
	Sicut ipsa philosophia naturalis utitur eis secundum quod se extendunt ad entia mobilia, et non ulterius.</p>
</div3>

<A NAME="82157"/>
<div3><head>n. 5</head>
<p>Deinde cum dicit unde nullus probat quod dixerat, per signum.
	Et primo inducit probationem.
	Secundo excludit quorumdam errorem, ibi, sed quoniam est adhuc.
	Dicit ergo primo, quod nullus intendens primo tradere scientiam alicuius particularis entis, conatus est aliquid dicere de primis principiis utrum sint vera aut non: nec geometra, aut arithmeticus, qui tamen istis principiis plurimum utuntur, ut supra dictum est.
	Unde patet quod consideratio dictorum principiorum ad hanc scientiam pertinet.</p>
</div3>

<A NAME="82158"/>
<div3><head>n. 6</head>
<p>Deinde cum dicit nisi physicorum excludit errorem quorumdam: et circa hoc duo facit.
	Primo excludit errorem eorum, qui de praedictis se intromittebant, cum ad eos non pertineret.
	Secundo eorum, qui de eis alio modo volebant tractare quam de eis sit tractandum, ibi, quicumque autem utuntur et cetera.
	Dicit ergo primo, quod quamvis nulla scientiarum particularium de praedictis principiis se intromittere debeat, quidam tamen naturalium de his se intromiserunt; et hoc non sine ratione.
	Antiqui enim non opinabantur aliquam substantiam esse praeter substantiam corpoream mobilem, de qua physicus tractat.
	Et ideo creditum est, quod soli determinent de tota natura, et per consequens de ente; et ita etiam de primis principiis quae sunt simul consideranda cum ente.
	Hoc autem falsum est; quia adhuc est quaedam scientia superior naturali: ipsa enim natura, idest res naturalis habens in se principium motus, in se ipsa est unum aliquod genus entis universalis.
	Non enim omne ens est huiusmodi: cum probatum sit in octavo physicorum, esse aliquod ens immobile.
	Hoc autem ens immobile superius est et nobilius ente mobili, de quo considerat naturalis.
	Et quia ad illam scientiam pertinet consideratio entis communis, ad quam pertinet consideratio entis primi, ideo ad aliam scientiam quam ad naturalem pertinet consideratio entis communis; et eius etiam erit considerare huiusmodi principia communia.
	Physica enim est quaedam pars philosophiae: sed non prima, quae considerat ens commune, et ea quae sunt entis inquantum huiusmodi.</p>
</div3>

<A NAME="82159"/>
<div3><head>n. 7</head>
<p>Deinde cum dicit quicumque vero excludit alium errorem circa modum tractandi huiusmodi principia.
	Quidam enim tractabant de istis principiis volentes ea demonstrare: et quaecumque isti dixerunt de veritate praedictorum principiorum, quomodo oporteat ea recipere per vim demonstrationis, vel quomodo oporteat contingere veritatem in omnibus istis ita se habere, hoc fecerunt propter ignorantiam, vel propter imperitiam <hi>analyticorum</hi>, idest illius partis logicae, in qua ars demonstrandi traditur: quia oportet <hi>scientes de his pervenire</hi>, idest omnis scientia per demonstrationem acquisita ex his principiis causatur.
	Sed non oportet <hi>audientes</hi>, idest discipulos instruendos in aliqua scientia, quaerere de his sicut de aliquibus demonstrandis.
	Vel secundum aliam literam <hi>oportet de his pervenire scientes</hi>, idest oportet, quod qui acquirunt scientiam per demonstrationem perveniant ad cognoscendum huiusmodi principia communia, et non quod quaerant ea sibi demonstrari.</p>
</div3>

<A NAME="82160"/>
<div3><head>n. 8</head>
<p>Deinde cum dicit quoniam igitur concludit conclusionem principaliter intentam: scilicet quod philosophi erit considerare de omni substantia inquantum huiusmodi, et de primis syllogismorum principiis.
	Ad huius autem evidentiam sciendum, quod propositiones per se notae sunt, quae statim notis terminis cognoscuntur, ut dicitur primo posteriorum.
	Hoc autem contingit in illis propositionibus, in quibus praedicatum ponitur in definitione subiecti, vel praedicatum est idem subiecto.
	Sed contingit aliquam propositionem quantum in se est esse per se notam, non tamen esse per se notam omnibus, qui ignorant definitionem praedicati et subiecti.
	Unde Boetius dicit in libro de hebdomadibus, quod quaedam sunt per se nota sapientibus quae non sunt per se nota omnibus.
	Illa autem sunt per se nota omnibus, quorum termini in conceptionem omnium cadunt.
	Huiusmodi autem sunt communia, eo quod nostra cognitio a communibus ad propria pervenit, ut dicitur in primo physicorum.
	Et ideo istae propositiones sunt prima demonstrationum principia, quae componuntur ex terminis communibus, sicut totum et pars, ut, omne totum est maius sua parte; et sicut aequale et inaequale, ut, quae uni et eidem sunt aequalia, sibi sunt aequalia.
	Et eadem ratio est de similibus.
	Et quia huiusmodi communes termini pertinent ad considerationem philosophi, ideo haec principia de consideratione philosophi sunt.
	Determinat autem ea philosophus non demonstrando, sed rationes terminorum tradendo, ut quid totum et quid pars et sic de aliis.
	Hoc autem cognito, veritas praedictorum principiorum manifesta relinquitur.</p>

</div3></div2>
<div2 n="6"><head>Lectio 6</head>
<A NAME="82161"/>
<div3><head>n. 1</head>
<p>Hic ostendit principaliter, quod ad primum philosophum pertinet considerare de primo demonstrationis principio: et circa hoc duo facit.
	Primo ostendit, quod eius est de ipso considerare.
	Secundo de ipso tractare incipit, ibi, principium vero et cetera.
	Circa primum tria facit.
	Primo ostendit, quod huius scientiae est considerare de primo demonstrationis principio.
	Secundo ostendit quid sit illud, ibi, et firmissimum et cetera.
	Tertio excludit quosdam errores circa idem principium, ibi, sunt autem quidam et cetera.
	Utitur autem ad primum tali ratione.
	In unoquoque genere ille est maxime cognoscitivus, qui certissima cognoscit principia; quia certitudo cognitionis ex certitudine principiorum dependet.
	Sed primus philosophus est maxime cognoscitivus et certissimus in sua cognitione: haec enim erat una de conditionibus sapientis, ut in prooemio huius libri patuit, scilicet quod esset certissimus cognitor causarum; ergo philosophus debet considerare certissima et firmissima principia circa entia, de quibus ipse considerat sicut de genere sibi proprie subiecto.</p>
</div3>

<A NAME="82162"/>
<div3><head>n. 2</head>
<p>Deinde cum dicit et firmissimum hic ostendit quid sit firmissimum sive certissimum principium: et circa hoc duo facit.
	Primo dicit quae sunt conditiones certissimi principii.
	Deinde adaptat eas uni principio, ibi, quid vero sit et cetera.
	Ponit ergo primo, tres conditiones firmissimi principii.
	Prima est, quod circa hoc non possit aliquis mentiri, sive errare.
	Et hoc patet, quia cum homines non decipiuntur nisi circa ea quae ignorant: ideo circa quod non potest aliquis decipi, oportet esse notissimum.</p>
</div3>

<A NAME="82163"/>
<div3><head>n. 3</head>
<p>Secunda conditio est ut sit <hi>non conditionale</hi>, idest non propter suppositionem habitum, sicut illa, quae ex quodam condicto ponuntur.
	Unde alia translatio habet. <hi>Et non subiiciantur</hi>, idest non subiiciantur ea, quae sunt certissima principia.
	Et hoc ideo, quia illud, quod necessarium est habere intelligentem quaecumque entium <hi>hoc non est conditionale</hi>, idest non est suppositum, sed oportet per se esse notum.
	Et hoc ideo, quia ex quo ipsum est necessarium ad intelligendum quodcumque, oportet quod quilibet qui alia est cognoscens, ipsum cognoscat.</p>
</div3>

<A NAME="82164"/>
<div3><head>n. 4</head>
<p>Tertia conditio est, ut non acquiratur per demonstrationem, vel alio simili modo; sed adveniat quasi per naturam habenti ipsum, quasi ut naturaliter cognoscatur, et non per acquisitionem.
	Ex ipso enim lumine naturali intellectus agentis prima principia fiunt cognita, nec acquiruntur per ratiocinationes, sed solum per hoc quod eorum termini innotescunt.
	Quod quidem fit per hoc, quod a sensibilibus accipitur memoria et a memoria experimentorum et ab experimento illorum terminorum cognitio, quibus cognitis cognoscuntur huiusmodi propositiones communes, quae sunt artium et scientiarum principia.
	Manifestum est ergo quod certissimum principium sive firmissimum, tale debet esse, ut circa id non possit errari, et quod non sit suppositum et quod adveniat naturaliter.</p>
</div3>

<A NAME="82165"/>
<div3><head>n. 5</head>
<p>Deinde cum dicit quid vero ostendit cui principio praedicta determinatio conveniat: et dicit, quod huic principio convenit tamquam firmissimo, quod est impossibile eidem simul inesse et non inesse idem: sed addendum est, et secundum idem: et etiam alia sunt determinanda circa hoc principium, quaecumque determinari contingit <hi>ad logicas difficultates</hi>, sine quibus videtur contradictio cum non sit.</p>
</div3>

<A NAME="82166"/>
<div3><head>n. 6</head>
<p>Quod autem praedicta huic principio conveniant, sic ostendit.
	Impossibile enim est quemcumque <hi>suscipere</hi>, sive opinari, quod idem sit simul et non sit: quamvis quidam arbitrentur Heraclitum hoc opinatum fuisse.
	Verum est autem, quod Heraclitus hoc dixit, non tamen hoc potuit opinari.
	Non enim necessarium est, quod quicquid aliquis dicit, haec mente suscipiat vel opinetur.</p>
</div3>

<A NAME="82167"/>
<div3><head>n. 7</head>
<p>Si autem aliquis diceret, quod contingeret aliquem opinari idem simul esse et non esse, sequitur hoc inconveniens, quod contingit contraria eidem simul inesse.
	Et haec <hi>determinentur nobis</hi>, idest ostendantur quadam propositione consueta et in logicis determinata.
	Ostensum est enim in fine perihermenias, quod opiniones sunt contrariae, non quae sunt contrariorum, sed quae sunt contradictionis per se loquendo.
	Hae enim non sunt contrariae opiniones primo et per se, ut si unus opinetur, quod Socrates est albus, et alius opinetur quod Socrates est niger.
	Sed, quod unus opinetur quod Socrates est albus, et alius opinetur quod Socrates non est albus.</p>
</div3>

<A NAME="82168"/>
<div3><head>n. 8</head>
<p>Si igitur quis opinetur simul duo contradictoria esse vera, opinando simul idem esse et non esse, habebit simul contrarias opiniones: et ita contraria simul inerunt eidem, quod est impossibile.
	Non igitur contingit aliquem circa haec interius mentiri et quod opinetur simul idem esse et non esse.
	Et propter hoc omnes demonstrationes reducunt suas propositiones in hanc propositionem, sicut in ultimam opinionem omnibus communem: ipsa enim est naturaliter principium et dignitas omnium dignitatum.</p>
</div3>

<A NAME="82169"/>
<div3><head>n. 9</head>
<p>Et sic patent aliae duae conditiones; quia inquantum in hanc reducunt demonstrantes omnia, sicut in ultimum resolvendo, patet quod non habetur ex suppositione.
	Inquantum vero est naturaliter principium, sic patet quod advenit habenti, et non habetur per acquisitionem.</p>
</div3>

<A NAME="82170"/>
<div3><head>n. 10</head>
<p>Ad huius autem evidentiam sciendum est, quod, cum duplex sit operatio intellectus: una, qua cognoscit quod quid est, quae vocatur indivisibilium intelligentia: alia, qua componit et dividit: in utroque est aliquod primum: in prima quidem operatione est aliquod primum, quod cadit in conceptione intellectus, scilicet hoc quod dico ens; nec aliquid hac operatione potest mente concipi, nisi intelligatur ens.
	Et quia hoc principium, impossibile est esse et non esse simul, dependet ex intellectu entis, sicut hoc principium, omne totum est maius sua parte, ex intellectu totius et partis: ideo hoc etiam principium est naturaliter primum in secunda operatione intellectus, scilicet componentis et dividentis.
	Nec aliquis potest secundum hanc operationem intellectus aliquid intelligere, nisi hoc principio intellecto.
	Sicut enim totum et partes non intelliguntur nisi intellecto ente, ita nec hoc principium omne totum est maius sua parte, nisi intellecto praedicto principio firmissimo.</p>
</div3>

<A NAME="82171"/>
<div3><head>n. 11</head>
<p>Deinde cum dicit sunt autem ostendit quomodo circa praedictum principium ab aliquibus est erratum: et circa hoc duo facit.
	Primo tangit errorem illorum, qui contradicebant praedicto principio.
	Secundo eorum, qui ipsum demonstrare volebant, ibi, dignantur autem et cetera.
	Dicit ergo, quod quidam, sicut dictum est de Heraclito, dicebant quod contingit idem simul esse et non esse, et quod contingit hoc existimare.
	Et hac positione utuntur multi naturales, ut infra patebit: sed nos nunc accipimus supponendo praedictum principium esse verum, scilicet quod impossibile sit idem esse et non esse, sed ex sui veritate ostendimus quod est certissimum.
	Ex hoc enim quod impossibile est esse et non esse, sequitur quod impossibile sit contraria simul inesse eidem, ut infra dicetur.
	Et ex hoc quod contraria non possunt simul inesse, sequitur quod homo non possit habere contrarias opiniones, et per consequens quod non possit opinari contradictoria esse vera, ut ostensum est.</p>
</div3>

<A NAME="82172"/>
<div3><head>n. 12</head>
<p>Deinde cum dicit dignantur autem tangit errorem quorumdam, qui praedictum principium demonstrare volebant: et circa hoc duo facit.
	Primo ostendit quod non possit demonstrari simpliciter.
	Secundo quod aliquo modo potest demonstrari, ibi, est autem demonstrare et cetera.
	Dicit ergo primo, quod quidam dignum ducunt, sive volunt demonstrare praedictum principium.
	Et hoc <hi>propter apaedeusiam</hi>, idest ineruditionem sive indisciplinationem.
	Est enim ineruditio, quod homo nesciat quorum oportet quaerere demonstrationem, et quorum non: non enim possunt omnia demonstrari.
	Si enim omnia demonstrarentur, cum idem per seipsum non demonstretur, sed per aliud, oporteret esse circulum in demonstrationibus.
	Quod esse non potest: quia sic idem esset notius et minus notum, ut patet in primo posteriorum.
	Vel oporteret procedere in infinitum.
	Sed, si in infinitum procederetur, non esset demonstratio; quia quaelibet demonstrationis conclusio redditur certa per reductionem eius in primum demonstrationis principium: quod non esset si in infinitum demonstratio sursum procederet.
	Patet igitur, quod non sunt omnia demonstrabilia.
	Et si aliqua sunt non demonstrabilia, non possunt dicere quod aliquod principium sit magis indemonstrabile quam praedictum.</p>
</div3>

<A NAME="82173"/>
<div3><head>n. 13</head>
<p>Est autem hic ostendit, quod aliquo modo potest praedictum principium demonstrari; dicens, quod contingit praedictum principium demonstrari argumentative.
	In Graeco habetur <hi>elenchice</hi>, quod melius transfertur redarguitive.
	Nam elenchus est syllogismus ad contradicendum.
	Unde inducitur ad redarguendum aliquam falsam positionem.
	Et propter hoc isto modo ostendi potest, quod impossibile sit idem esse et non esse.
	Sed solum si ille qui ex aliqua dubitatione negat illud principium, <hi>dicit aliquid</hi> idest aliquid nomine significat.
	Si vero nihil dicit, derisibile est quaerere aliquam rationem ad illum qui nulla utitur ratione loquendo.
	Talis enim in hac disputatione, qui nihil significat, similis erit plantae.
	Animalia enim bruta etiam significant aliquid per talia signa.</p>
</div3>

<A NAME="82174"/>
<div3><head>n. 14</head>
<p>Differt enim demonstrare simpliciter principium praedictum, et demonstrare argumentative sive elenchice.
	Quia si aliquis vellet demonstrare simpliciter praedictum principium, videretur petere principium, quia non posset aliquid sumere ad eius demonstrationem, nisi aliqua quae ex veritate huius principii dependerent, ut ex praedictis patet.
	Sed quando demonstratio non erit talis, scilicet simpliciter, tunc est argumentatio sive elenchus et non demonstratio.</p>
</div3>

<A NAME="82175"/>
<div3><head>n. 15</head>
<p>Alia litera sic habet et melius, <hi>alterius autem cum huius causa sit, argumentatio erit, et non demonstratio</hi>, idest cum huiusmodi processus a minus notis ad hoc magis notum principium fiat causa alterius hominis qui hoc negat, tunc poterit esse argumentatio sive elenchus, et non demonstratio, scilicet syllogismus contradicens ei poterit esse, cum id quod est minus notum simpliciter est concessum ab adversario, ex quo poterit procedi ad praedictum principium ostendendum quantum ad ipsum, licet non simpliciter.</p>

</div3></div2>
<div2 n="7"><head>Lectio 7</head>
<A NAME="82176"/>
<div3><head>n. 1</head>
<p>Hic incipit elenchice disputare contra negantes praedictum principium: et dividitur in duas partes.
	Primo disputat contra eos, qui dicunt contradictoria simul esse vera.
	Secundo contra illos qui dicunt quod contingit ea simul esse falsa, verum nec iterum et cetera.
	Circa primum duo facit.
	Primo disputat contra praedictos errantes in communi.
	Secundo ostendit quomodo in speciali sit disputandum contra diversos, ibi, est autem non idem modus.
	Circa primum duo facit.
	Primo disputat rationem negantium praedictum principium.
	Secundo ostendit quod opinio Protagorae in idem redit cum praedicta positione, ibi, est autem ab eadem et cetera.
	Circa primum ponit septem rationes.
	Secunda ibi, omnino vero destruunt.
	Tertia ibi, amplius si contradictiones.
	Quarta ibi, amplius autem circa omnia et cetera.
	Quinta ibi, amplius igitur quomodo.
	Sexta ibi, unde et maxime manifestum est.
	Septima ibi, amplius quia si maxime.
	Circa primum duo facit.
	Primo ostendit ex quo principio oporteat procedere contra negantes primum principium.
	Secundo ex illo principio procedit, ibi, primum quidem igitur manifestum et cetera.
	Dicit ergo primo, quod ad omnia talia inopinabilia non oportet accipere pro principio, quod aliquid velit supponere hoc determinate esse <hi>vel non esse</hi>, idest non oportet accipere pro principio aliquam propositionem, qua asseratur aliquid de re vel negetur ab ea: hoc enim esset quaerere principium ut prius dictum est.
	Sed oportet accipere pro principio, quod nomen significet aliquid, et ipsi qui profert, inquantum se loquentem intelligit, et alii qui eum audit.
	Si autem hoc non concedit, tunc talis non habebit propositum nec secum, nec cum alio; unde superfluum erit cum eo disputare; sed cum hoc dederit, iam statim erit demonstratio contra eum: statim enim invenitur aliquid definitum et determinatum quod per nomen significatur distinctum a suo contradictorio, ut infra patebit.
	Sed tamen hoc non erit demonstrans praedictum principium simpliciter, sed tantum erit ratio sustinens contra negantes.
	Ille enim qui <hi>destruit rationem</hi>, idest sermonem suum, dicendo quod nomen nihil significat, oportet quod sustineat, quia hoc ipsum quod negat, proferre non potest nisi loquendo et aliquid significando.</p>
</div3>

<A NAME="82177"/>
<div3><head>n. 2</head>
<p>Deinde cum dicit primum quidem procedit ex dicta suppositione ad propositum ostendendum.
	Et primo singulariter in uno.
	Secundo generaliter in omnibus, ibi, amplius si homo et cetera.
	Dicit ergo primo, quod si nomen aliquid significat, primo hoc erit manifestum quod haec propositio erit vera, et eius contradictoria quam negat est falsa.
	Et sic ad minus hoc habemus, quia non omnis affirmatio est vera cum sua negatione.</p>
</div3>

<A NAME="82178"/>
<div3><head>n. 3</head>
<p>Deinde cum dicit dico autem ostendit universaliter de omnibus, scilicet quod contradictoria non sint simul vera.
	Et circa hoc quatuor facit.
	Primo ponit quaedam quae sunt necessaria ad propositum concludendum.
	Secundo concludit propositum, ibi, necesse itaque.
	Tertio probat quoddam quod supposuerat, ibi, nam esse hominem et cetera.
	Quarto excludit quamdam cavillationem, ibi, si autem respondeatur.
	Circa primum tria facit.
	Primo ostendit quod nomen unum significat.
	Secundo ex hoc ostendit ulterius quod hoc nomen homo, significet id quod est hominem esse, non autem id quod est non esse, ibi, nec sic contingit et cetera.
	Tertio ostendit quod homo significat unum ibi, si autem non significat et cetera.
	Dicit ergo primo, quod si homo significat aliquid unum, sit hoc unum, animal bipes.
	Hoc enim unum dicitur nomen significare, quod est definitio rei significatae per nomen; ut si est hominis esse <hi>animal bipes</hi>, idest si hoc est quod quid est homo, hoc erit significatum per hoc nomen homo.</p>
</div3>

<A NAME="82179"/>
<div3><head>n. 4</head>
<p>Si autem dicat nomen plura significat, aut significabit finita, aut infinita.
	Si autem finita, nihil differt, secundum aliam translationem, ab eo quod ponitur significare unum, quia significat multas rationes diversarum rerum finitas, et singulis eorum possunt adaptari diversa nomina.
	Ut si homo significet multa, et unius eorum sit ratio animal bipes, ponetur unum nomen secundum hanc rationem, quod est homo: et si sunt plures aliae rationes, ponentur alia plura nomina, dummodo rationes illae sint finitae.
	Et sic redibit primum quod nomen significet unum.</p>
</div3>

<A NAME="82180"/>
<div3><head>n. 5</head>
<p>Si autem nomen non significat finitas rationes, sed infinitas, manifestum est quod nulla erit ratio sive disputatio.
	Quod sic patet.
	Quod enim non significat unum, nihil significat.
	Et hoc sic probatur.
	Nomina significant intellectus.
	Si igitur nihil intelligitur, nihil significatur.
	Sed si non intelligitur unum, nihil intelligitur; quia oportet quod qui intelligit ab aliis distinguat.
	Ergo si non significat unum, non significat.
	Sed si nomina non significant, tolletur disputatio, et quae est secundum veritatem et quae est ad hominem.
	Ergo patet quod si nomina infinita significent, non erit ratio sive disputatio.
	Sed si contingit intelligere unum, imponatur ei nomen, et sic teneatur quod nomen significet aliquid.</p>
</div3>

<A NAME="82181"/>
<div3><head>n. 6</head>
<p>Deinde cum dicit nec sic contingit ostendit secundum; scilicet quod hoc nomen homo non significet id quod est homini non esse: nomen enim significans unum, non solum significat unum subiecto, quod ideo dicitur unum quia de uno, sed id quod est unum simpliciter, scilicet secundum rationem.
	Si enim hoc vellemus dicere, quod nomen significat unum quia significat ea quae verificantur de uno, sic sequeretur quod musicum et album et homo unum significarent, quoniam omnia verificantur de uno.
	Et ex hoc sequeretur, quod omnia essent unum: quia si album dicitur de homine, et propter hoc est unum cum eo, cum dicatur etiam de lapide, erit unum cum lapide.
	Et quae uni et eidem sunt eadem, sibiinvicem sunt eadem.
	Unde sequeretur quod homo et lapis sit unum, et unius rationis.
	Et sic sequeretur quod omnia nomina sint <hi>univoca</hi>, idest unius rationis, vel <hi>synonyma</hi> secundum aliam literam, idest omnino idem significantia re et ratione.</p>
</div3>

<A NAME="82182"/>
<div3><head>n. 7</head>
<p>Quamvis autem esse et non esse verificentur de eodem secundum negantes principium primum, tamen oportet quod alius sit hoc quod esse hominem et hoc quod est non esse; sicut aliud est ratione album et musicum, quamvis de eodem verificentur.
	Ergo patet quod esse et non esse non erunt idem ratione et re, quasi uno nomine significatum univoce.</p>
</div3>

<A NAME="82183"/>
<div3><head>n. 8</head>
<p>Sciendum est autem quod esse hominem vel esse homini sive hominis, hic accipitur pro quod quid est hominis.
	Ex hoc ergo concluditur quod hoc quod dico homo, non significat hoc quod dico hominem non esse, sicut propriam rationem.
	Sed quia dixerat supra quod idem nomen potest plura significare secundum diversas rationes, ideo subiungit <hi>nisi secundum aequivocationem</hi>, ad determinandum quod homo univoce non significet esse hominem, et non esse hominem; sed aequivoce potest utrumque significare; ut si id quod vocamus hominem in una lingua, vocent alii non hominem in alia lingua.
	Non enim est nostra disputatio si idem secundum nomen contingat esse et non esse, sed si idem secundum rem.</p>
</div3>

<A NAME="82184"/>
<div3><head>n. 9</head>
<p>Deinde cum dicit si autem probat tertium, scilicet quod homo et non homo non significat idem, tali ratione.
	Homo significat hoc quod est esse hominem, et quod quid est homo: non homo autem significat non esse hominem, et quod quid est non homo.
	Si ergo homo et non homo non significant aliquid diversum, tunc id quod est esse homini non erit diversum ab hoc quod est non esse homini, vel non esse hominem.
	Et ita unum eorum praedicabitur de altero.
	Et erunt etiam secundum rationem unum.
	Cum enim dicimus aliqua unum significare, intelligimus quod significent rationem unam, sicut vestis et indumentum.
	Si igitur esse hominem et non esse hominem sunt hoc modo unum, scilicet secundum rationem, unum et idem erit illud quod significabit illud quod est esse hominem, et id quod est non esse hominem.
	Sed datum est vel demonstratum, quia diversum nomen est quod significat utrumque.
	Ostensum est enim quod hoc nomen homo significat hominem, et non significat non esse hominem: ergo patet quod esse hominem et non esse hominem, non sunt unum secundum rationem.
	Et sic patet propositum quod homo et non homo diversa significant.</p>
</div3>

<A NAME="82185"/>
<div3><head>n. 10</head>
<p>Deinde cum dicit necesse itaque ostendit principale propositum ex prioribus suppositis, tali ratione.
	Necesse est quod homo sit animal bipes: quod patet ex praehabitis.
	Haec enim est ratio quam hoc nomen significat.
	Sed quod necesse est esse, non contingit non esse: hoc enim significat necessarium, scilicet non possibile non esse, vel non contingens non esse, vel impossibile non esse: ergo impossibile est sive non contingens vel non possibile hominem non esse animal bipes.
	Sic ergo patet quod non contingit utrumque verum esse affirmationem et negationem; scilicet quod si animal bipes, et quod non sit animal bipes.
	Et eadem ratio ex significationibus nominum sumpta potest accipi de non homine, quia necesse est non hominem esse non animal bipes, cum hoc significet nomen: ergo impossibile est esse animal bipes.</p>
</div3>

<A NAME="82186"/>
<div3><head>n. 11</head>
<p>Ea autem, quae supra monstrata sunt, valent ad propositum: quia si consideretur quod homo et non homo idem significarent, vel quod hoc nomen homo significaret esse hominem et non esse hominem, posset adversarius negare istam: necesse est hominem esse animal bipes.
	Posset enim dicere, quod non magis necessarium est dicere hominem esse animal bipes, quam non esse animal bipes, si haec nomina homo et non homo idem significarent, vel si hoc nomen homo utrumque significet, scilicet id quod est esse hominem, et id quod est non esse hominem.</p>
</div3>

<A NAME="82187"/>
<div3><head>n. 12</head>
<p>Deinde cum dicit nam hominem hic probat quoddam quod supposuerat.
	Ad probandum autem quod hoc nomen, homo, non significat id quod est non esse hominem, assumpsit quod id quod est esse hominem, et id quod est non esse hominem, sint diversa, quamvis verificentur de eodem.
	Et hoc intendit hic probare tali ratione.
	Magis opponuntur esse hominem et non esse hominem quam homo et album: sed homo et album sunt diversa secundum rationem, licet sint idem subiecto; ergo et esse hominem et non esse hominem sunt diversa secundum rationem.
	Minorem sic probat.
	Si enim omnia quae dicuntur de eodem sunt unum secundum rationem quasi significata uno nomine, sequitur quod omnia sunt unum, sicut supra dictum est et expositum.
	Si ergo hoc non contingit, continget illud quod dictum est, scilicet quod esse hominem et non esse hominem sunt diversa.
	Et per consequens sequitur ultima conclusio supradicta, scilicet quod homo sit animal bipes, et quod impossibile est ipsum esse non animal bipes.</p>
</div3>

<A NAME="82188"/>
<div3><head>n. 13</head>
<p>Deinde cum dicit si respondeatur excludit quamdam cavillationem per quam praedictus processus posset impediri.
	Posset enim adversarius interrogatus, an necesse sit hominem esse animal bipes, non respondere affirmationem vel negationem, sed dicere, necesse est hominem esse animal bipes, et non esse animal bipes.
	Hoc autem excludit hic philosophus dicens praedictam conclusionem sequi, dummodo velit respondere ad interrogatum simpliciter.
	Si autem interroganti simpliciter de affirmatione, velit addere negationem in sua responsione, ut dictum est, non ad interrogatum responderet.
	Quod sic probat.
	Contingit enim unam et eamdem rem esse hominem et album et mille alia huiusmodi.
	Hic tamen si quaeratur, utrum homo sit albus, respondendum est tantum id quod uno nomine significatur.
	Nec sunt addenda alia omnia.
	Verbi gratia: si quaeratur, utrum hoc sit homo, respondendum est, quod est homo.
	Et non est addendum quod est homo et albus et magnus et similia; quia oportet omnia quae accidunt alicui simul respondere, aut nullum.
	Omnia autem simul non possunt, cum sint infinita: infinita enim eidem accidunt ad minus secundum relationes ad infinita antecedentia et consequentia, et infinita non est pertransire.
	In respondendo ergo, nullum eorum quae accidunt quaesito est respondendum, sed solum quod quaeritur.
	Licet ergo supponatur millies quod sit idem homo et non homo; cum tamen quaeritur de homine, non est respondendum de non homine, nisi respondeantur omnia quae possunt homini accidere.
	Si enim hoc fieret, non esset disputandum, quia nunquam compleretur disputatio, cum impossibile sit infinita pertransire.</p>
</div3>

<A NAME="82189"/>
<div3><head>n. 14</head>
<p>Deinde cum dicit omnino vero ponit secundam rationem, quae sumitur ex ratione praedicati substantialis et accidentalis: quae talis est.
	Si affirmatio et negatio verificantur de eodem, sequitur quod nihil praedicabitur in quid sive substantialiter, sed solum per accidens.
	Et sic in praedicatis per accidens erit procedere in infinitum.
	Sed hoc est impossibile: ergo primum.</p>
</div3>

<A NAME="82190"/>
<div3><head>n. 15</head>
<p>Circa hanc rationem duo facit.
	Primo ponit conditionalem.
	Secundo probat destructionem consequentis, ibi, si vero omnia secundum accidens et cetera.
	Circa primum sic procedit: dicens quod illi qui hoc dicunt, scilicet affirmationem et negationem simul esse vera, omnino destruunt <hi>substantiam</hi>, idest substantiale praedicatum, <hi>et quod quid erat esse</hi>, idest quod praedicatur in eo quod quid: necesse est enim eis dicere <hi>quod omnia accidunt</hi>, idest per accidens praedicantur, et quod non sit hominem esse aut animal esse, et quod non sit quod significet quid est homo, aut quid est animal.</p>
</div3>

<A NAME="82191"/>
<div3><head>n. 16</head>
<p>Quod sic probat.
	Si aliquid est quod est hominem esse, idest quod quid est homo substantialiter, scilicet de homine praedicatum; illud non erit non esse hominem, nec erit esse non hominem.
	Huius enim quod est esse hominem sunt praedictae duae negationes; scilicet non esse hominem, vel esse non hominem.
	Patet ergo quod affirmatio et negatio non verificantur de eodem; quia scilicet de eo quod est esse hominem non verificatur non esse hominem, vel esse non hominem.</p>
</div3>

<A NAME="82192"/>
<div3><head>n. 17</head>
<p>Conditionalem autem positam, quod si aliquid sit quod quid est homo, quod illud non sit non esse hominem, vel esse non hominem, sic probat.
	Propositum est enim supra et probatum quod hoc quod significat nomen est unum.
	Et iterum est positum quod illud quod significat nomen, est substantia rei, scilicet quod quid est res.
	Unde patet quod aliquid significat substantiam rei, et idem quod est significatum non est aliquid aliud.
	Si igitur illud quod est esse hominem, sive quod quid est homo, fuerit vel non esse hominem, vel esse non hominem, constat quidem quod erit alterum a se.
	Unde oportet dicere, quod non sit definitio significans quod quid est esse rei; sed sequetur ex hoc quod omnia praedicentur secundum accidens.</p>
</div3>

<A NAME="82193"/>
<div3><head>n. 18</head>
<p>In hoc enim distinguitur substantia ab accidente, idest praedicatum substantiale ab accidentali, quia unumquodque est vere id quod praedicatur substantialiter de eo; et ita non potest dici illud quod praedicatur substantialiter esse non unum, quia quaelibet res non est nisi una.
	Sed homo dicitur albus, quia albedo vel album accidit ei.
	Non autem ita quod sit id quod vere est album vel albedo.
	Ergo non oportet quod id quod praedicatur per accidens sit unum tantum.
	Sed multa possunt per accidens praedicari.
	Substantiale vero praedicatum est unum tantum.
	Et sic patet, quod ita est esse hominem quod non est non esse hominem.
	Si autem utrumque fuerit, iam substantiale praedicatum non erit unum tantum, et sic non erit substantiale sed accidentale.</p>
</div3>

<A NAME="82194"/>
<div3><head>n. 19</head>
<p>Deinde cum dicit si vero destruit consequens; ostendens hoc esse impossibile quod aliquid non praedicetur substantialiter, sed omnia accidentaliter; quia si omnia per accidens praedicentur, non erit aliquid praedicatum universale. (Dicitur autem hic praedicatum universale sicut in posterioribus, secundum quod praedicatur de aliquo per se et secundum quod ipsum est).
	Hoc autem est impossibile: quia si semper aliquid praedicatur de altero per accidens, oportet quod accidentalis praedicatio procedat in infinitum, quod est impossibile hac ratione.</p>
</div3>

<A NAME="82195"/>
<div3><head>n. 20</head>
<p>Praedicatio enim accidentalis non complectitur nisi duos modos.
	Unus modus est secundum quod accidens de accidente praedicatur per accidens, et hoc ideo, quia ambo accidunt eidem subiecto, sicut album praedicatur de musico, quia ambo accidunt homini.
	Alius modus est quo accidens praedicatur de subiecto, sicut Socrates dicitur musicus, non quia ambo accidunt alicui alteri subiecto, sed quia unum eorum accidit alteri.
	Cum igitur sint duo modi praedicationis per accidens, in neutro contingit esse praedicationem in infinitum.</p>
</div3>

<A NAME="82196"/>
<div3><head>n. 21</head>
<p>Constat enim quod illo modo, quo accidens praedicatur de accidente, non contingit abire in infinitum, quia oportet devenire ad subiectum.
	Iam enim dictum est, quod haec est ratio praedicationis huius, quia ambo praedicantur de uno subiecto; et sic descendendo a praedicato ad subiectum contingit invenire pro termino ipsum subiectum.</p>
</div3>

<A NAME="82197"/>
<div3><head>n. 22</head>
<p>Sed illo modo praedicandi per accidens quo accidens praedicatur de subiecto, ut cum dicitur Socrates est albus, non contingit abire in infinitum in superius ascendendo a subiecto ad praedicatum, ita ut dicamus quod Socrati accidit album et quod Socrati albo accidit aliquod aliud.
	Hoc enim non posset esse nisi duobus modis.
	Uno modo quia ex albo et Socrate fieret unum.
	Et sic sicut Socrates est unum subiectum albedinis, ita Socrates albus esset subiectum alterius accidentis.
	Hoc autem non potest esse, quia non fit aliquid unum ex omnibus quibuscumque praedicatis.
	Ex subiecto enim et accidente non fit unum simpliciter, sicut fit unum ex genere et differentia.
	Unde non potest dici quod Socrates albus, sit unum subiectum.</p>
</div3>

<A NAME="82198"/>
<div3><head>n. 23</head>
<p>Alius modus esset quod sicut Socrates est subiectum albi, ita ipsi albo insit aliquid aliud accidens, ut musicum.
	Sed hoc etiam non potest esse, propter duo.
	Primo, quia non erit aliqua ratio, quare musicum dicatur magis accidere albo quam e converso.
	Unde non erit ordo inter album et musicum, sed e converso respicient se adinvicem.
	Secundo, quia simul cum hoc definitum est vel determinatum, quod iste est alius modus praedicandi per accidens in quo accidens praedicatur de accidente, ab illo modo quo accidens praedicatur de subiecto, et musicum de Socrate.
	In isto autem modo de quo nunc loquitur, non dicitur praedicatio accidentalis, quia accidens praedicetur de accidente; sed illo modo quo prius locuti sumus.</p>
</div3>

<A NAME="82199"/>
<div3><head>n. 24</head>
<p>Sic igitur manifestum est, quod in accidentali praedicatione non est abire in infinitum: quare patet quod non omnia praedicantur secundum accidens.
	Et ulterius quod aliquid erit significans substantiam.
	Et ulterius quod contradictio non verificatur de eodem.</p>
</div3>

<A NAME="82200"/>
<div3><head>n. 25</head>
<p>Sciendum autem est circa praedictam rationem, quod licet accidens non sit subiectum alterius, et sic non sit ordo accidentis ad accidens quantum ad rationem subiiciendi, est tamen ordo quantum ad rationem causae et causati.
	Nam unum accidens est causa alterius, sicut calidum et humidum dulcis et sicut superficies coloris.
	Subiectum enim per hoc quod subiicitur uni accidenti, est susceptivum alterius.</p>

</div3></div2>
<div2 n="8"><head>Lectio 8</head>
<A NAME="82201"/>
<div3><head>n. 1</head>
<p>Ponit tertiam rationem, quae sumitur ex uno et diverso: et est ratio talis.
	Si affirmatio et negatio verificantur simul de eodem, omnia sunt unum.
	Hoc autem est falsum; ergo et primum.
	Circa hanc rationem tria facit.
	Primo ponit conditionalem et exemplificat, quia scilicet sequeretur si contradictiones simul verificantur de eodem, quod idem essent triremis, idest navis habens tres ordines remorum, et murus et homo.</p>
</div3>

<A NAME="82202"/>
<div3><head>n. 2</head>
<p>Secundo cum dicit quemadmodum est ostendit quod idem inconveniens sequitur ad duas alias positiones.
	Primo ad opinionem Protagorae, qui dicebat quod quicquid alicui videtur, hoc totum est verum; quia si alicui videtur quod homo non sit triremis, non erit triremis; et si alteri videtur quod sit triremis, erit triremis; et sic erunt contradictoria vera.</p>
</div3>

<A NAME="82203"/>
<div3><head>n. 3</head>
<p>Secundo ad opinionem Anaxagorae, qui dicebat omnes res simul esse, quasi nihil sit vere unum ab aliis determinatum, sed omnia sint unum in quadam confusione.
	Dicebat enim, quod quodlibet sit in quolibet, sicut in primo physicorum ostensum est.
	Quod ideo accidebat Anaxagorae, quia ipse videtur loqui de ente indeterminato, idest quod non est determinatum in actu.
	Et cum putaret loqui de ente perfecto, loquebatur de ente in potentia, sicut infra patebit.
	Quod autem est in potentia et non <hi>endelechia</hi>, idest in actu, est indefinitum.
	Potentia enim non finitur nisi per actum.</p>
</div3>

<A NAME="82204"/>
<div3><head>n. 4</head>
<p>Tertio cum dicit sed dicenda probat conditionalem primo propositam esse veram.
	Et primo quantum ad hoc quod omnia affirmative dicta unum essent.
	Secundo quantum ad hoc quod affirmationes a suis negationibus non distinguerentur in veritate et falsitate, ibi, et quia non est necesse et cetera.
	Dicit ergo primo, quod illud primum est ab eis supponendum ex quo ponunt affirmationem et negationem simul verificari de eodem, quod de quolibet est affirmatio et negatio vera.
	Constat enim quod de unoquoque magis videtur praedicari negatio alterius rei, quam negatio propria.
	Inconveniens enim esset si alicui inesset sua negatio et non inesset negatio alterius rei, per quam significatur quod illa res non inest ei: sicut si verum est dicere quod homo non est homo, multo magis est verum dicere quod homo non est triremis.
	Patet ergo, quod de quocumque necessarium est praedicari negationem, quod praedicatur de eo affirmatio.
	Et ita per consequens praedicabitur negatio, cum affirmatio et negatio sint simul vera; aut si non praedicabitur affirmatio, praedicabitur negatio alterius magis quam negatio propria.
	Sicut si triremis non praedicatur de homine, praedicabitur de eo non triremis, multo magis quam non homo.
	Sed ipsa negatio propria praedicatur, quia homo non est homo: ergo et negatio triremis praedicabitur de eo, ut dicatur quod homo non est triremis.
	Sed si praedicatur affirmatio, praedicabitur negatio, cum simul verificentur: ergo necesse est quod homo sit triremis et eadem ratione quodlibet aliud.
	Et sic omnia erunt unum.
	Hoc igitur contingit dicentibus hanc positionem, scilicet quod contradictio verificetur de eodem.</p>
</div3>

<A NAME="82205"/>
<div3><head>n. 5</head>
<p>Deinde cum dicit et quia non deducit aliud inconveniens, quod scilicet non distinguatur negatio ab affirmatione in falsitate, sed utraque sit falsa.
	Dicit ergo quod non solum praedicta inconvenientia sequuntur ad praedictam positionem, sed etiam sequitur quod non sit necessarium <hi>affirmare et negare</hi>, idest quod non sit necessarium affirmationem vel negationem esse veram, sed contingit utramque esse falsam.
	Et sic non erit distantia inter verum et falsum.
	Quod sic probat.</p>
</div3>

<A NAME="82206"/>
<div3><head>n. 6</head>
<p>Si verum sit quod aliquid sit homo et non homo, verum est quod id non erit homo, nec erit non homo.
	Et hoc patet.
	Horum enim duorum quae sunt homo et non homo, sunt duae negationes, scilicet non homo et non non homo.
	Si autem ex primis duabus fiat una propositio, ut dicamus, Socrates non est homo nec non homo, sequitur quod nec affirmatio nec negatio sit vera, sed utraque falsa.</p>
</div3>

<A NAME="82207"/>
<div3><head>n. 7</head>
<p>Deinde cum dicit amplius autem ponit quartam rationem quae sumitur ex certitudine cognitionis; et est talis.
	Si affirmatio et negatio simul verificantur, aut ita est in omnibus, aut ita est in quibusdam, et in quibusdam non: si autem non est verum in omnibus, illae, in quibus non est verum, erunt <hi>confessae</hi>, idest simpliciter et absolute concedendae, vel <hi>erunt certae</hi>, idest certitudinaliter verae secundum aliam translationem; idest in eis ita erit vera negatio, quod affirmatio erit falsa, vel e converso.</p>
</div3>

<A NAME="82208"/>
<div3><head>n. 8</head>
<p>Si autem hoc est verum in omnibus, quod contradictio verificetur de eodem, hoc contingit dupliciter.
	Uno modo quod de quibuscumque sunt verae affirmationes, sunt verae negationes, et e converso.
	Alio modo quod de quibuscumque verificantur affirmationes, verificentur negationes, sed non e converso.</p>
</div3>

<A NAME="82209"/>
<div3><head>n. 9</head>
<p>Et si hoc secundum sit verum, sequitur hoc inconveniens, quod aliquid firmiter vel certitudinaliter est non ens; et ita erit firma opinio, quae scilicet est de negativa; et hoc ideo, quia negativa semper est vera, eo quod quandocumque est affirmativa vera, est etiam negativa vera.
	Non autem affirmativa semper erit vera, quia positum est, quod non de quocumque est vera negativa, sit vera affirmativa; et ita negativa erit firmior et certior quam affirmativa: quod videtur esse falsum: quia dato quod non esse sit certum et notum, tamen semper erit certior affirmatio quam negatio ei opposita, quia veritas negativae semper dependet ex veritate alicuius affirmativae.
	Unde nulla conclusio negativa infertur, nisi in praemissis sit aliqua affirmativa.
	Conclusio vero affirmativa ex negativa non probatur.</p>
</div3>

<A NAME="82210"/>
<div3><head>n. 10</head>
<p>Si autem dicatur primo modo, scilicet quod de quibuscumque est affirmare, ita de eis est negare; similiter de quibuscumque est negare, de eis est affirmare, ut scilicet affirmatio et negatio convertantur: hoc contingit dupliciter: quia si semper negatio et affirmatio sunt simul verae, aut erit divisim dicere de utraque quod sit vera, verbi gratia, quod sit divisim dicere quod haec est vera, homo est albus, iterum haec est vera, homo non est albus: aut non est divisum utramque dicere veram sed solum coniunctim, ut si dicamus quod haec copulativa sit vera, homo est albus et homo non est albus.</p>
</div3>

<A NAME="82211"/>
<div3><head>n. 11</head>
<p>Et siquidem dicamus hoc secundo modo, ut scilicet non sit utraque vera divisim sed solum coniunctim, tunc sequuntur duo inconvenientia: quorum primum est, quod <hi>non dicet ea</hi>, idest quod non asseret nec affirmationem nec negationem, et quod ambae <hi>erunt nihil</hi>, idest quod ambae sunt falsae: vel secundum aliam translationem <hi>et non erit nihil</hi>, idest sequitur quod nihil sit verum, nec affirmatio nec negatio.
	Et si nihil est verum, nihil poterit dici nec intelligi.
	Quomodo enim aliquis pronuntiabit vel intelliget non entia? Quasi dicat, nullo modo.</p>
</div3>

<A NAME="82212"/>
<div3><head>n. 12</head>
<p>Secundum inconveniens est, quia sequitur quod omnia sint unum, quod in priori ratione est dictum.
	Sequitur enim quod sit idem homo et Deus et triremis, et etiam contradictiones eorum, scilicet non homo et non Deus et non triremis.
	Et sic patet, quod si affirmatio et negatio simul dicuntur de unoquoque, tunc nihil differt unum ab alio.
	Si enim unum ab alio differret, oporteret quod aliquid diceretur de uno, quod non diceretur de alio.
	Et sic sequeretur quod aliquid esset verum determinate et proprium huic rei, quod non conveniret alteri.
	Et sic non de quolibet verificaretur affirmatio vel negatio.
	Constat autem quod ea quae nullo modo differunt, sunt unum; et ita sequetur omnia unum esse.</p>
</div3>

<A NAME="82213"/>
<div3><head>n. 13</head>
<p>Si autem dicatur primo modo, scilicet quod non solum coniunctim est dicere affirmationem et negationem, sed etiam divisim, sequuntur quatuor inconvenientia: quorum unum est, quod haec positio <hi>significat ipsum dictum</hi>, idest demonstrat hoc esse verum quod immediate est dictum.
	Unde alia litera habet <hi>accidit quod dictum est</hi>, scilicet quod omnia sunt unum; quia sic etiam similiter affirmatio et negatio de unoquoque dicetur, et non erit differentia unius ad aliud.</p>
</div3>

<A NAME="82214"/>
<div3><head>n. 14</head>
<p>Secundum est quod omnes verum dicerent, quia quilibet vel dicit affirmationem vel negationem, et utraque est vera; et omnes mentientur, quia contradictorium eius quod quisque dicit, erit verum.
	Et idem etiam homo seipsum dicere falsum confitetur; quia cum dicit negationem esse veram, dicit se falsum dixisse cum dixit affirmationem.</p>
</div3>

<A NAME="82215"/>
<div3><head>n. 15</head>
<p>Tertium est quia manifestum est quod adhuc non poterit esse perscrutatio vel disputatio.
	Non enim potest disputari cum aliquo qui nihil concedit.
	Ille enim nihil dicit, quia nec dicit absolute quod est ita, nec dicit quod non est ita; sed dicit quod est ita et non est ita.
	Et iterum ambo ea negat dicens quod nec est ita nec non ita, sicut ex praecedenti ratione apparet.
	Si enim non omnia ista neget, sequitur quod ipse noverit aliquid determinate verum; quod est contra positum.
	Vel secundum quod alia translatio habet, et planius, <hi>iam utique erit determinatum</hi>.</p>
</div3>

<A NAME="82216"/>
<div3><head>n. 16</head>
<p>Quartum sequitur per definitionem veri et falsi.
	Verum enim est cum dicitur esse quod est vel non esse quod non est.
	Falsum autem est cum dicitur non esse quod est, aut esse quod non est.
	Ex quo patet per definitionem veri et falsi, quod quando affirmatio est vera, tunc negatio est falsa: tunc enim dicit non esse, quod est: et si negatio est vera, tunc affirmatio est falsa: tunc enim dicitur esse de eo quod non est.
	Non ergo contingit vere idem affirmare et negare.
	Sed forte adversarius ad hoc ultimum poterit dicere, quod hic est petitio principii.
	Qui enim ponit contradictionem simul esse veram, non recipit hanc definitionem falsi, scilicet quod falsum est dicere quod non est esse, vel quod est non esse.</p>

</div3></div2>
<div2 n="9"><head>Lectio 9</head>
<A NAME="82217"/>
<div3><head>n. 1</head>
<p>Hic ponit quintam rationem, quae sumitur ex veritatis ratione, quae talis est.
	Dictum est quod affirmatio et negatio simul vera ponuntur: ergo ille, qui suscipit sive opinatur <hi>sic se habere</hi>, idest affirmationem tantum <hi>aut non sic se habere</hi>, scilicet ille, qui opinatur negationem esse veram tantum, mentitus est: qui vero opinatur ambo simul, dicit verum.
	Cum igitur verum sit quando ita est in re sicut est in opinione, vel sicut significatur voce, sequitur quod ipsum quod dicit erit aliquid determinatum in rebus, scilicet quia entium natura talis erit qualis dicitur, ut non patiatur affirmationem et negationem simul.
	Vel secundum aliam literam <hi>quia talis est entium natura</hi>: quasi dicat, ex quo hoc quod dicitur est determinate verum, sequitur quod res habeat naturam talem.
	Si autem dicatur quod ille qui existimat simul affirmationem et negationem, non opinatur verum, sed magis ille qui existimat illo modo, quod vel tantum affirmatio vel tantum negatio sit vera, adhuc manifestum est quod entia se habebunt in aliquo modo determinate.
	Unde alia translatio habet planius <hi>quodammodo et hoc erit verum determinate, et non erit simul non verum</hi> ex quo sola affirmatio vel negatio est vera.</p>
</div3>

<A NAME="82218"/>
<div3><head>n. 2</head>
<p>Sed si omnes praedicti, scilicet et illi qui dicunt utramque partem contradictionis, et illi qui dicunt alteram <hi>mentiuntur</hi>, et omnes etiam verum dicunt; cum tali qui hoc ponit, non est disputandum nec aliquid dicendum ut disputetur cum eo; vel secundum aliam literam, talis homo non asserit aliquid nec affirmat.
	Sicut enim alia translatio dicit, nec asserere nec dicere aliquid huiusmodi est, quia similiter unumquodque et dicit et negat.
	Et si ipse sicut similiter affirmat et negat exterius, ita et similiter interius opinatur et non opinatur, et nihil suscipit quasi determinate verum, in nullo videtur differre a plantis; quia etiam bruta animalia habent determinatas conceptiones.
	Alius textus habet <hi>ab aptis natis</hi>: et est sensus, quia talis, qui nihil suscipit, nihil differt in hoc quod actu cogitat ab illis, qui apti nati sunt cogitare, et nondum cogitat actu; qui enim apti nati sunt cogitare de aliqua quaestione, neutram partem asserunt, et similiter nec isti.</p>
</div3>

<A NAME="82219"/>
<div3><head>n. 3</head>
<p>Deinde cum dicit unde et maxime ponit sextam rationem, quae sumitur ab electione et fuga: et circa hoc duo facit.
	Primo ponit rationem.
	Secundo excludit quamdam cavillosam responsionem, ibi, si autem non scientes et cetera.
	Dicit ergo primo, quod manifestum est quod nullus homo sic disponitur ut credat affirmationem et negationem simul verificari; nec illi qui hanc positionem ponunt, nec etiam alii.
	Si enim idem esset ire domum et non ire, quare aliquis iret domum et non quiesceret, si putaret quod hoc ipsum quiescere, esset ire domum? Patet ergo, ex quo aliquis vadit et non quiescit, quod aliud putat esse ire et non ire.</p>
</div3>

<A NAME="82220"/>
<div3><head>n. 4</head>
<p>Et similiter si aliquis incedit per aliquam viam, quae forte directe vadit ad puteum vel ad torrentem, non recte incedit per viam illam, sed videtur timere casum in puteum aut in torrentem.
	Et hoc ideo, quia incidere in torrentem vel puteum non putat esse similiter bonum et non bonum, sed absolute putat esse non bonum.
	Si autem putaret esse bonum sicut et non bonum, non magis vitaret quam eligeret.
	Cum ergo vitet et non eligat, palam est quod ipse suscipit sive opinatur quod unum sit melius, scilicet non incidere in puteum, quod novit esse melius.</p>
</div3>

<A NAME="82221"/>
<div3><head>n. 5</head>
<p>Et si hoc est in non bono et bono, similiter necesse est esse in aliis, ut videlicet opinetur quod hoc sit homo, et illud non homo: et hoc sit dulce et illud non dulce.
	Quod ex hoc patet, quia non omnia aequaliter quaerit et opinatur, cum ipse putet melius aquam bibere dulcem quam non dulcem, et melius videre hominem quam non hominem.
	Et ex ista diversa opinione sequitur quod determinate quaerit unum et non aliud.
	Oporteret siquidem quod similiter utraque quaereret, scilicet dulce et non dulce, hominem et non hominem, si existimaret quod essent eadem contradictoria.
	Sed, sicut dictum est, nullus est qui non videatur hoc timere et illa non timere.
	Et sic per hoc ipsum quod homo afficitur diversimode ad diversa, dum quaedam timet et quaedam desiderat, oportet quod non existimet idem esse quodlibet et non esse.</p>
</div3>

<A NAME="82222"/>
<div3><head>n. 6</head>
<p>Sic ergo patet quod omnes opinantur se habere veritatem vel in affirmativa tantum, vel in negativa, et non utraque simul.
	Et si non in omnibus, saltem in bonis et malis, vel in melioribus et in deterioribus.
	Ex hac enim differentia provenit quod quaedam quaeruntur et quaedam timentur.</p>
</div3>

<A NAME="82223"/>
<div3><head>n. 7</head>
<p>Deinde cum dicit si autem non excludit quamdam cavillationem.
	Posset enim aliquis dicere quod homines quaedam desiderant tamquam bona, et alia fugiunt tamquam non bona, non quasi scientes veritatem, sed quasi opinantes, quod non idem sit bonum et non bonum, licet idem sit secundum rei veritatem.
	Sed si hoc est verum, quod homines non sunt scientes, sed opinantes, multo magis debent curare ut addiscant veritatem.
	Quod sic patet; quia infirmus magis curat de sanitate quam sanus.
	Ille autem, qui opinatur non verum, non disponitur salubriter ad veritatem in comparatione ad scientem: habet enim se ad scientem sicut infirmus ad sanitatem.
	Defectus enim scientiae est opinio falsa, sicut aegritudo sanitatis.
	Et sic patet, quod homines debent curare de veritate invenienda: quod non esset, si nihil esset verum determinate, sed simul aliquid verum et non verum.</p>
</div3>

<A NAME="82224"/>
<div3><head>n. 8</head>
<p>Deinde cum dicit amplius quia ponit septimam rationem, quae sumitur ex diversis gradibus falsitatis.
	Dicit ergo, quod etsi maxime verum sit quod omnia sic se habeant et non sic, idest quod affirmatio et negatio sint simul vera, et omnia sint simul vera et falsa, sed tamen in natura entium oportet quod aliquid sit magis et minus verum.
	Constat enim quod non similiter se habet ad veritatem, quod duo sunt paria, et tria sunt paria: nec similiter se habet ad mendacium dicere quod quatuor sunt <hi>pente</hi> idest quinque, et quod sint mille.
	Si enim sunt falsa similiter, manifestum est quod alterum est minus falsum, scilicet dicere quatuor esse quinque, quam dicere quatuor esse mille.
	Quod autem est minus falsum, est verum magis vel propinquius vero, sicut et minus nigrum, quod est albo propinquius.
	Patet ergo quod alter eorum magis dicit verum, idest magis appropinquat veritati, scilicet ille qui dicit quatuor esse quinque.
	Sed non esset aliquid affinius vero vel propinquius, nisi esset aliquid simpliciter verum, cui propinquius vel affinius esset magis verum et minus falsum.
	Relinquitur ergo quod aliquid oportet ponere esse absolute verum, et non omnia vera et falsa; quia sequitur ex hoc quod contradictio sit simul vera.
	Et si per praedictam rationem non sequitur quod aliquid sit absolute verum, tamen iam habetur quod aliquid est verius et firmius sive certius alio.
	Et sic non eodem modo se habet ad veritatem et certitudinem affirmatio et negatio.
	Et ita per hanc rationem et per alias praecedentes erimus liberati vel remoti a <hi>ratione</hi>, idest opinione <hi>non mixta</hi>, idest non temperata (unde alius textus habet, <hi>distemperata</hi>): tunc enim opinio est bene contemperata, quando praedicatum non repugnat subiecto: cum autem opinio implicat opposita, tunc non bene contemperatur.
	Talis autem est praedicta positio, quae dicit contradictionem verificari.</p>
</div3>

<A NAME="82225"/>
<div3><head>n. 9</head>
<p>Item prohibet ne mente aliquid possimus definire vel determinare.
	Prima enim ratio distinctionis consideratur in affirmatione et negatione.
	Unde qui affirmationem et negationem unum esse dicit, omnem determinationem sive distinctionem excludit.</p>
</div3>

<A NAME="82226"/>
<div3><head>n. 10</head>
<p>Deinde cum dicit est autem ostendit quod opinio Protagorae reducitur in eamdem sententiam cum praedicta positione.
	Dicebat enim Protagoras, quod omnia, quae videntur alicui esse vera, omnia sunt vera.
	Et siquidem haec positio est vera, necesse est primam positionem esse veram, scilicet quod affirmatio et negatio sint simul vera.
	Et per consequens, quod omnia sint simul vera et falsa, sicut ex hac positione sequitur, ut supra ostensum est.
	Quod sic ostendit.
	Multi enim homines opinantur sibiinvicem contraria: et putant quod illi, qui non eadem opinantur quod ipsi, mentiantur, et e converso.
	Si ergo quidquid alicui videtur hoc est verum, sequitur quod utrique mentiantur, et verum dicant, quod idem sit et non sit.
	Et sic ad opinionem Protagorae sequitur quod contradictio simul verificetur.</p>
</div3>

<A NAME="82227"/>
<div3><head>n. 11</head>
<p>Similiter etiam si hoc est verum quod contradictio simul verificetur, necessarium est opinionem Protagorae esse veram, scilicet quod omnia quae videntur aliquibus esse vera, sint vera.
	Constat enim quod aliqui habent diversas opiniones; quorum quidam sunt mentientes, et quidam sunt verum dicentes, quia opinantur sibiinvicem opposita.
	Si ergo omnia opposita sunt simul vera, quod sequitur si contradictoria simul verificentur, necessario sequitur quod omnes dicant verum, et quod videtur alicui sit verum; et sic patet quod eiusdem sententiae vel intellectus vel rationis est utraque positio, quia ad unam sequitur alia de necessitate.</p>

</div3></div2>
<div2 n="10"><head>Lectio 10</head>
<A NAME="82228"/>
<div3><head>n. 1</head>
<p>Postquam determinavit philosophus et posuit rationes contra negantes primum principium, hic ostendit quomodo diversimode est procedendum, quo ad diversos, qui ex diversis viis in praedictum errorem devenerunt: et dividitur in duas partes.
	Primo ostendit quod diversimode est procedendum contra diversos.
	Secundo incipit procedere alio modo quam supra, ibi, venit autem dubitantibus.
	Dicit ergo primo, quod non est idem modus <hi>homiliae</hi>, idest popularis allocutionis, vel <hi>bonae constructionis</hi>, secundum aliam translationem, idest ordinatae dispositionis <hi>vel intercessionis</hi>, sicut in Graeco habetur, idest persuasionis, ad omnes praedictas positiones, scilicet de veritate contradictionis et veritate eorum quae apparent.
	Dupliciter enim aliqui incidunt in praedictas positiones.
	Quidam enim ex dubitatione.
	Cum enim eis occurrunt aliquae sophisticae rationes, ex quibus videantur sequi praedictae positiones, et eas nesciunt solvere, concedunt conclusionem.
	Unde eorum ignorantia est facile curabilis.
	Non enim obviandum est eis vel occurrendum ad rationes quas ponunt, sed ad mentem, ut scilicet solvatur dubitatio de mentibus, per quam in huiusmodi opiniones inciderunt.
	Et tunc ab istis positionibus recedunt.</p>
</div3>

<A NAME="82229"/>
<div3><head>n. 2</head>
<p>Alii vero praedictas positiones prosequuntur non propter aliquam dubitationem eos ad huiusmodi inducentem, sed solum <hi>causa orationis</hi>, idest ex quaedam protervia, volentes huiusmodi rationes impossibiles sustinere propter seipsas, quia contraria earum demonstrari non possunt.
	Et horum medela est argumentatio vel arguitio <hi>quae est in voce orationis et in nominibus</hi>, idest per hoc quod ipsa vox orationis aliquid significat.
	Significatio autem orationis a significatione nominum dependet.
	Et sic oportet ad hoc principium redire, quod nomina aliquid significant; sicut supra philosophus usus est.</p>
</div3>

<A NAME="82230"/>
<div3><head>n. 3</head>
<p>Deinde cum dicit venit autem quia superius obviavit super hoc ex significatione nominum, hic incipit obviare dubitantibus solvendo eorum dubitationes.
	Et primo quantum ad illos, qui ponebant contradictoria esse simul vera.
	Secundo quantum ad illos qui ponebant omnia apparentia esse vera, ibi, similiter autem.
	Circa primum duo facit.
	Primo ponit dubitationem quae movet quosdam ad concedendum contradictoria esse simul vera.
	Secundo solvit, ibi, igitur ex his.
	Dicit ergo, quod opinio de hoc quod contradictio simul verificetur, quibusdam venit per modum dubitationis ex sensibilibus, in quibus apparet generatio et corruptio et motus.
	Videbatur enim quod ex aliquo uno fiebant contraria, sicut ex aqua fit et aer qui est calidus, et terra quae est frigida.
	Sed omne quod fit, fit ex prius existente.
	Quod enim non est, non contingit fieri, cum ex nihilo nihil fiat.
	Oportet ergo quod res fuerit simul in se habens contradictionem; quia si ex uno et eodem fit calidum et frigidum, fit per consequens calidum et non calidum.</p>
</div3>

<A NAME="82231"/>
<div3><head>n. 4</head>
<p>Propter hanc autem rationem Anaxagoras dixit quod omnia in omnibus miscentur.
	Ex hoc enim quod videbat quodlibet ex quolibet fieri, putabat quod nihil posset fieri ex alio nisi ante fuisset ibi.
	Et huic rationi videtur acquievisse Democritus.
	Posuit enim vacuum et plenum in qualibet parte corporis coniungi.
	Quae quidem se habent sicut ens et non ens.
	Nam plenum se habet sicut ens, vacuum vero sicut non ens.</p>
</div3>

<A NAME="82232"/>
<div3><head>n. 5</head>
<p>Deinde cum dicit igitur ex solvit praedictam dubitationem dupliciter.
	Primo sic, dicens quod sicut dictum est, illis qui ex dubitatione opinantur praedicta inconvenientia, obviandum est ad mentem.
	Igitur <hi>ad suscipientes</hi>, idest opinantes contradictoria simul verificari, <hi>ex his</hi>, idest praedicta ratione dicimus, quod quodammodo recte dicunt, et quodammodo ignorant quid dicunt, inconvenienter loquentes.
	Ens enim dupliciter dicitur; ens actu, et ens in potentia.
	Cum igitur dicunt quod ens non fit ex non ente, quodammodo verum dicunt, et quodammodo non.
	Nam ens fit ex non ente actu, ente vero in potentia.
	Unde etiam aliquo modo idem potest esse simul ens et non ens, et aliquo modo non potest.
	Contingit enim quod idem sit contraria in potentia, non tamen <hi>perfecte</hi>, idest in actu.
	Si enim tepidum est in potentia calidum et frigidum, neutrum tamen in actu.</p>
</div3>

<A NAME="82233"/>
<div3><head>n. 6</head>
<p>Deinde cum dicit amplius autem secundam solutionem ponit ibi, dicens, quod dignum dicimus, quod ipsi suscipiant vel opinentur aliquam substantiam esse cui nec insit motus, nec generatio, nec corruptio, quod probatum est octavo physicorum.
	Tali autem substantiae non poterit concludi ex ratione praedicta, quod insint contraria, quia ex ea non fit aliquid.
	Et haec solutio videtur procedere secundum Platonicos, qui propter mutabilitatem sensibilium coacti sunt ponere ideas immobiles, scilicet de quibus dentur definitiones, et fiant demonstrationes, et certa scientia habeatur; quasi de his sensibilibus propter eorum mutabilitatem et admixtionem contrarietatis in eis certa scientia esse non possit.
	Sed prima solutio sufficientior est.</p>

</div3></div2>
<div2 n="11"><head>Lectio 11</head>
<A NAME="82234"/>
<div3><head>n. 1</head>
<p>Postquam philosophus solvit dubitationem, ex qua inducebantur antiqui ad ponendum contradictoria simul esse vera, hic removet illa, ex quibus aliqui inducebantur ad ponendum omne, quod apparet, esse verum.
	Dividitur autem pars ista in duas.
	Primo ponit dubitationes, ex quibus aliqui movebantur ad praedictam positionem ponendam.
	Secundo removet dubitationes praedictas, ibi, nos autem et ad hanc orationem.
	Circa primum duo facit.
	Primo ponit rationem eorum, ex qua movebantur ad ponendum omne, quod apparet, esse verum.
	Secundo assignat causam praedictae rationis, ibi, omnino vero propter existimare.
	Dicit ergo primo, quod sicut opinio, quae ponebat contradictoria simul esse vera, veniebat ex quibusdam sensibilibus, in quibus contingit contradictoria fieri ex aliquo uno, similiter <hi>et veritas quae est circa apparentia</hi>, idest opinio de veritate apparentium, venit ex quibusdam sensibilibus, illis scilicet qui non protervientes, sed dubitantes in hanc positionem incidunt.
	Et hoc quia de eisdem sensibilibus inveniuntur contrariae opiniones diversorum.
	Et hoc tripliciter.
	Primo, quia quibusdam gustantibus videtur dulce, quod aliis videtur amarum esse.
	Et sic homines de omnibus sensibilibus contrariam opinionem habent.
	Secundo, quia multa animalia contraria iudicant de sensibilibus nobis.
	Illud enim quod videtur sapidum bovi vel asino, mali saporis ab homine iudicatur.
	Tertio, quia idem homo in diversis temporibus diversimode iudicat de sensibilibus.
	Quod enim nunc videtur sibi dulce et sapidum, alio tempore sibi videtur amarum et insipidum.</p>
</div3>

<A NAME="82235"/>
<div3><head>n. 2</head>
<p>Nec potest assignari ratio certa per quam fiat manifestum, quae opinionum istarum sit vera, aut quae sit falsa; quia non magis una earum videtur vera uni, quam alteri altera.
	Ergo oportet quod aequaliter sint verae, vel aequaliter falsae.
	Et ideo dixit Democritus, quod aut nihil est determinate verum in rebus; aut si quid est verum, non est nobis manifestum.
	Cognitionem enim rerum accipimus per sensus.
	Iudicium autem sensus non est certum, cum non semper eodem modo iudicet.
	Unde nulla certitudo videtur nobis esse de veritate, ut possimus dicere, quod haec opinio determinate est vera et contraria determinate est falsa.</p>
</div3>

<A NAME="82236"/>
<div3><head>n. 3</head>
<p>Sed quia posset aliquis dicere, contra hanc opinionem, quod aliqua regula potest sumi per quam discernitur inter contrarias opiniones quae earum sit vera, ut videlicet dicamus quod illud est verum iudicium de sensibilibus quod dant sani, non quod dant aegrotantes; et de veritate hoc est verum iudicium, quod dant sapientes et intelligentes, non autem quod dant insipientes vel stulti: ideo in principio removet istam responsionem per hoc, quod iudicium certum de veritate non convenienter potest sumi ex multitudine et paucitate, ut scilicet dicatur esse verum quod multis videtur, falsum autem quod videtur paucis; cum quandoque illud quod est pluribus opinabile, non sit simpliciter verum.
	Sanitas autem et aegritudo, sive sapientia et stultitia, non videntur differre nisi secundum multitudinem et paucitatem.
	Si enim omnes vel plures essent tales quales sunt illi qui nunc reputantur desipientes vel stulti, illi reputarentur sapientes.
	Et qui nunc reputantur sapientes, reputarentur stulti.
	Et similiter est de sanitate et aegritudine.
	Non ergo credendum est magis iudicio sani et sapientis de falsitate et veritate, quam iudicio infirmi et insipientis.</p>

</div3></div2>
<div2 n="12"><head>Lectio 12</head>
<A NAME="82237"/>
<div3><head>n. 1</head>
<p>Ostendit causam praedictae positionis.
	Et primo ex parte sensus.
	Secundo ex parte sensibilium, ibi, huius autem opinionis causa et cetera.
	Circa primum tria facit.
	Primo ponit causam praedictae positionis ex parte sensus.
	Secundo recitat diversorum opiniones, quae in hanc causam concordaverunt, ibi, ex his Empedocles et cetera.
	Tertio invehit contra eos, ibi, quare gravissimum.
	Dicit ergo primo, quod antiqui hoc opinabantur, quod prudentia sive sapientia vel scientia non esset nisi sensus.
	Non enim ponebant differentiam inter sensum et intellectum.
	Cognitio autem sensus fit per quamdam alterationem sensus ad sensibilia: et ita quod sensus aliquid sentiat, provenit ex impressione rei sensibilis in sensum.
	Et sic semper cognitio sensus respondet naturae rei sensibilis, ut videtur.
	Oportet igitur, secundum eos, quod illud, quod videtur secundum sensum, sit de necessitate verum.
	Cum autem coniunxerimus quod omnis cognitio est sensitiva, sequitur quod omne quod alicui apparet quocumque modo, sit verum.</p>
</div3>

<A NAME="82238"/>
<div3><head>n. 2</head>
<p>Haec autem ratio non solum deficit in hoc, quod ponit sensum et intellectum idem, sed et in hoc quod ponit iudicium sensus nunquam falli de sensibilibus.
	Fallitur enim de sensibilibus communibus et per accidens, licet non de sensibilibus propriis, nisi forte ex indispositione organi.
	Nec oportet, quamvis sensus alteretur a sensibilibus, quod iudicium sensus sit verum ex conditionibus rei sensibilis.
	Non enim oportet quod actio agentis recipiatur in patiente secundum modum agentis, sed secundum modum patientis et recipientis.
	Et inde est quod sensus non est quandoque dispositus ad recipiendum formam sensibilis secundum quod est in ipso sensibili; quare aliter aliquando iudicat quam rei veritas se habeat.</p>
</div3>

<A NAME="82239"/>
<div3><head>n. 3</head>
<p>Deinde cum dicit ex his enim recitat diversorum opiniones assentientium causis praedictis.
	Omnia autem dicta eorum, quae inducit, tendunt ad duo.
	Quorum primum est, quod intellectus sit idem cum sensu.
	Aliud est, quod omne quod videtur sit verum.
	Dicit ergo, quod ex praedictis rationibus Empedocles et Democritus et singuli aliorum sunt facti rei talibus opinionibus, ut <hi>est dicere verisimile</hi>, idest sicut verisimiliter coniecturare possumus ex eorum dictis.</p>
</div3>

<A NAME="82240"/>
<div3><head>n. 4</head>
<p>Dicit enim Empedocles quod illi, qui permutant <hi>habitum</hi>, idest dispositionem corporis, permutant etiam prudentiam; quasi intellectus cuius est prudentia, sequatur habitudinem corporis, sicut et sensus.
	Nam prudentia crescit in hominibus <hi>ad apparens</hi>, idest per hoc quod aliquid de novo incipit apparere homini, profectus scientiae fit in homine: sed hoc fit per hoc quod dispositio corporis variatur.
	Alia translatio habet melius: <hi>ad praesens enim voluntas vel consilium augetur hominibus</hi>, quasi dicat: secundum dispositiones diversas praesentes, nova consilia, sive novae voluntates, sive novae prudentiae hominibus augentur; quasi consilium sive voluntas non sequatur aliquam vim intellectivam in homine, quae sit praeter sensum, sed solam dispositionem corporis quae variatur secundum praesentiam diversarum rerum.
	In aliis autem libris suis dicit Empedocles quod quantum ad alterationem transformat, idest secundum quantitatem qua homo transformatur in alteram dispositionem corporis, tanta eis est semper cura inquit, id est quod tot curae sive sollicitudines seu prudentiae hominibus adveniunt.
	Quod quidem est difficile.
	Alia translatio melius sic habet. <hi>Quia quantumcumque mutati fiant, intantum secundum ipsas semper sapere alia statutum est sive stultum</hi>.
	Vel <hi>ipsis affuit</hi> secundum aliam literam: quasi dicat, quod quantumcumque homo mutatur in dispositione corporis, intantum semper alia sapientia, quasi alium intellectum et aliam sapientiam habens.</p>
</div3>

<A NAME="82241"/>
<div3><head>n. 5</head>
<p>Deinde ponit opinionem Parmenidis ad idem; dicens, quod Parmenides de rerum veritate enuntiat eodem modo sicut Empedocles.
	Dicit enim quod sicut unusquisque habet dispositionem membrorum valde circumflexorum, vel <hi>multae flexionis</hi>, secundum aliam literam, ita intellectus hominibus: quasi dicat, quod in membris hominis est multa varietas et circumvolutio ad hoc quod talis membrorum dispositio adaptetur ad operationem intellectus, qui sequitur membrorum complexionem, secundum eum.
	Ipse enim dicit quod idem est <hi>quod curavit</hi>, idest quod curam habet sive prudentiam de membris ex natura membrorum: et quod est <hi>in omnibus</hi>, idest in singulis partibus universi, et quod est <hi>in omni</hi>, idest in toto universo.
	Sed tamen aliter nominatur in toto universo, et in singulis partibus universi et etiam in homine.
	Et hoc in toto universo, dicitur Deus.
	In singulis autem partibus universi, dicitur natura.
	In homine autem, dicitur intellectus.
	Et sic hoc habet plus in homine quam in aliis partibus universi, quia in homine illa virtus intelligit propter complexionem determinatam membrorum, non autem in aliis rebus.
	In quo etiam datur intelligi quod intellectus sequitur complexionem corporis, et per consequens non differt a sensu.
	Alia translatio planius habet sic.
	Idem enim quod quidam sapit membrorum, non est in hominibus et omnibus et omnium.
	Plus enim est intellectus.</p>
</div3>

<A NAME="82242"/>
<div3><head>n. 6</head>
<p>Deinde ponit opinionem Anaxagorae qui pronuntiavit ad quosdam suos socios vel amicos reducendo eis ad memoriam, quia talia sunt eis entia, qualia suscipiunt sive opinantur.
	Et hoc est secundum quod in illis dictis philosophorum tangitur, scilicet quod veritas sequatur opinionem.</p>
</div3>

<A NAME="82243"/>
<div3><head>n. 7</head>
<p>Deinde ponit opinionem Homeri, de quo dicunt, quod videbatur eamdem opinionem habere.
	Fecit enim in sua recitatione Hectorem iacere quasi in extasi a plaga sibi illata <hi>aliud cunctantem</hi>, idest aliud cogitantem quam prius, vel aliena sapientem, secundum aliam translationem, scilicet ab his quae prius sapuerat, quasi cunctantem quidem et non cunctantem, idest in illo strato, in quo iacebat percussus, esset sapiens et non sapiens: sed non quantum ad eadem; quia quantum ad illa, quae tunc sibi videbantur sapiens erat; quantum autem ad illa quae prius sapuerat et iam sapere desierat, non erat sapiens.
	Alia translatio sic habet: <hi>sapientes quidem et desipientes</hi>: quasi dicat, fuit de Hectore qui sapiebat aliena post plagam, ita contingit et de aliis quod sunt simul sapientes et desipientes, non secundum eadem sed secundum diversa.</p>
</div3>

<A NAME="82244"/>
<div3><head>n. 8</head>
<p>Ex omnibus autem praedictis philosophorum opinionibus concludit conclusionem intentam, scilicet quod si utraeque sint prudentiae, scilicet secundum quas homo existimat contraria mutatus de una dispositione in aliam; quod omne id quod existimatur sit verum.
	Non enim esset prudentia existimare falsum.
	Unde sequitur quod entia similiter se habeant sic et non sic.</p>
</div3>

<A NAME="82245"/>
<div3><head>n. 9</head>
<p>Deinde cum dicit quare et invehit contra praedictos philosophos, dicens, quod gravissimum accidens est quod eis accidit.
	Nam si illi, qui maxime viderunt verum inquantum contingit ab homine posse videri, scilicet praedicti philosophi, qui etiam sunt maxime quaerentes et amantes verum, tales opiniones et tales sententias proferunt de veritate, quomodo non est dignum praedictos philosophos dolere de hoc, quod eorum studium frustratur, si veritas inveniri non potest? Alia litera habet <hi>quomodo non est dignum relinquere vel respuere philosophari conantes?</hi> Idest quod homo non adhaereat his, qui volunt philosophari, sed eos contemnat.
	Nam si nullum verum potest ab homine de veritate sciri, quaerere veritatem est quaerere illud, quod non potest homo habere, sicut ille qui prosequitur vel fugat volatilia.
	Quanto enim magis prosequitur, tanto magis ab eo elongantur.</p>
</div3>

<A NAME="82246"/>
<div3><head>n. 10</head>
<p>Deinde cum dicit huius autem assignat causam praemissae opinionis ex parte sensibilium; scilicet quae causa praedictae opinionis etiam ex parte sensibilium ponebatur.
	Nam, cum sensibile sit prius sensu naturaliter, oportet quod dispositio sensuum sequatur sensibilium dispositionem.
	Assignat autem ex parte sensibilium duplicem causam; quarum secunda ponitur, ibi, amplius autem omnium et cetera.
	Dicit ergo primo, quod causa opinionis praedictorum philosophorum fuit, quia cum ipsi intenderent cognoscere veritatem de entibus, et videretur eis quod sola sensibilia entia essent, totius veritatis doctrinam diiudicaverunt ex natura sensibilium rerum.
	In rebus autem sensibilibus multum est de natura infiniti sive indeterminati, quia in eis est materia, quae quantum est de se non determinatur ad unum, sed est in potentia ad multas formas: et est in eis natura entis similiter ut diximus, videlicet quod esse rerum sensibilium non est determinatum, sed ad diversa se habens.
	Unde non est mirum si non determinatam cognitionem ingerit sensibus, sed huic sic, et alteri aliter.</p>
</div3>

<A NAME="82247"/>
<div3><head>n. 11</head>
<p>Et propter hoc praedicti philosophi decenter sive verisimiliter loquuntur ratione praedicta.
	Non tamen verum dicunt in hoc quod ponunt nihil determinatum esse in rebus sensibilibus.
	Nam licet materia quantum est de se indeterminate se habeat ad multas formas, tamen per formam determinatur ad unum modum essendi.
	Unde cum res cognoscantur per suam formam magis quam per materiam, non est dicendum quod non possit haberi de rebus aliqua determinata cognitio.
	Et tamen quia verisimilitudinem aliquam habet eorum opinio, magis congruit dicere sicut ipsi dicebant, quam sicut dicit Epicharmus ad Xenophanem, qui forte dicebat omnia immobilia et necessaria esse, et per certitudinem sciri.</p>
</div3>

<A NAME="82248"/>
<div3><head>n. 12</head>
<p>Deinde cum dicit amplius autem ponit secundam causam ex parte sensibilium sumptam; dicens quod philosophi viderunt omnem hanc naturam, scilicet sensibilem, in motu esse.
	Viderunt etiam <hi>de permutante</hi>, idest de eo quod movetur, quod nihil verum dicitur inquantum mutatur.
	Quod enim mutatur de albedine in nigredinem, non est album nec nigrum inquantum mutatur.
	Et ideo si natura rerum sensibilium semper permutatur, et <hi>omnino</hi>, idest quantum ad omnia, ita quod nihil in ea est fixum, non est aliquid determinate verum dicere de ipsa.
	Et ita sequitur quod veritas opinionis vel propositionis non sequatur modum determinatum essendi in rebus, sed potius id quod apparet cognoscendi; ut hoc sit esse verum unumquodque quod est alicui apparere.</p>
</div3>

<A NAME="82249"/>
<div3><head>n. 13</head>
<p>Et quod ista fuerit eorum ratio, ex hoc patet.
	Nam ex hac susceptione sive opinione pullulavit opinio dictorum philosophorum <hi>summa vel extrema</hi>, idest quae invenit quid summum vel extremum huius sententiae, quae dicebat <hi>heraclizare</hi>, idest sequi opinionem Heracliti, vel sequentium Heraclitum secundum aliam literam, idest qui dicebant se opinionem Heracliti sequi qui posuit omnia moveri, et per hoc nihil esse verum determinate.
	Et hanc opinionem habuit Cratylus, qui ad ultimum ad hanc dementiam devenit, quod opinatus est quod non oportebat aliquid verbo dicere, sed ad exprimendum quod volebat, movebat solum digitum.
	Et hoc ideo, quia credebat quod veritas rei quam volebat enuntiare, primo transibat, quam oratio finiretur.
	Breviori autem spatio digitum movebat.
	Iste autem Cratylus reprehendit vel increpavit Heraclitum.
	Heraclitus enim dixit quod non potest homo bis intrare in eodem flumine, quia antequam intret secundo, aqua quae erat fluminis iam defluxerat.
	Ipse autem existimavit, quod nec semel potest homo intrare in eumdem fluvium, quia ante etiam quam semel intret, aqua fluminis defluit et supervenit alia.
	Et ita non solum etiam non potest homo bis loqui de re aliqua antequam dispositio mutetur, sed etiam nec semel.</p>

</div3></div2>
<div2 n="13"><head>Lectio 13</head>
<A NAME="82250"/>
<div3><head>n. 1</head>
<p>Disputat contra praedicta.
	Et primo quantum ad hoc quod ponebant de mutabilitate rerum sensibilium.
	Secundo quantum ad hoc quod dicebatur de apparentia sensuum, ibi, de veritate vero quod non est.
	Circa primum, ponit sex rationes; quarum prima talis est.
	Qui existimat non esse de eo quod non est, veram opinionem habet, et veram orationem profert si hoc enuntiat: sed quod mutatur, dum mutatur non est, nec illud ad quod mutatur, nec illud ex quo mutatur: ergo aliquid vere potest dici de eo quod mutatur.
	Sic ergo possumus dicere contra praedictam rationem <hi>vel orationem</hi>, idest opinionem dicentem quod de eo quod mutatur nihil potest verum dici, quia <hi>permutans</hi>, idest quod mutatur, <hi>quando permutat</hi>, idest quando permutatur, habet quamdam orationem vel rationem veram <hi>in eis</hi>, idest secundum praedictorum opinionem <hi>non existimari</hi>, idest quod non existimetur aliquid ei inesse.</p>
</div3>

<A NAME="82251"/>
<div3><head>n. 2</head>
<p>Deinde cum dicit est etiam secundam rationem ponit, quae talis est.
	Omne quod permutatur, habet iam aliquid de termino ad quem permutatur; quia quod mutatur, dum mutatur, partim est in termino ad quem, et partim in termino a quo, ut probatur in sexto physicorum; vel secundum aliam literam <hi>abiiciens habet aliquid eius quod abiicitur</hi>.
	Et ex hoc datur intelligi quod in eo quod movetur, sit aliquid de termino a quo: quia quamdiu aliquid movetur, tamdiu terminus a quo abiicitur; non autem abiiceretur nisi aliquid eius inesset subiecto mobili.
	Et eius quod fit, necesse est iam aliquid esse: quia omne quod fit fiebat, ut probatur sexto physicorum.
	Patet etiam, quod si aliquid corrumpitur, quod adhuc aliquid sit; quia si omnino non esset, iam esset omnino in corruptum esse, et non in corrumpi.
	Similiter autem si aliquid generatur, oportet quod sit materia ex qua generatur, et agens a quo generatur.
	Hoc autem non est possibile procedere in infinitum; quia ut probatur in secundo, nec in causis materialibus, nec in agentibus, in infinitum proceditur.
	Sic igitur est magna dubitatio contra eos qui dicunt, quod de eo quod movetur nihil potest vere dici: tum quia in eo quod movetur et generatur est aliquid de termino ad quem: tum quia in omni generatione et motu oportet ponere aliquid ingenitum et immobile ex parte materiae et agentis.</p>
</div3>

<A NAME="82252"/>
<div3><head>n. 3</head>
<p>Deinde cum dicit sed haec tertiam rationem ponit.
	Et haec ratio contradicit eis quantum ad causam, ex qua opinionem sumpserunt, quia omnia sensibilia semper moventur.
	Moti enim sunt ad hoc dicendum ex his quae augentur.
	Viderunt enim quod aliquid per unum annum crescit secundum modicam quantitatem; et crediderunt quod motus augmenti esset continuus, ita quod quantitas, secundum quam attenditur augmentum divideretur proportionaliter secundum partes temporis, ita quod in qualibet parte fieret augmentum alicuius quantitatis, cuius proportio esset ad totam quantitatem, sicut proportio partis temporis ad totum tempus.
	Unde, cum iste motus sit insensibilis, existimaverunt similiter quod ea quae videntur quiescere, moventur, sed motu insensibili.</p>
</div3>

<A NAME="82253"/>
<div3><head>n. 4</head>
<p>Dicit ergo contra illos, quod praetermissis illis, quae dicta sunt, patet quod non est idem motus secundum quantitatem, et secundum qualitatem vel formam.
	Et quamvis concedatur eis quod motus secundum quantitatem sit continuus in rebus, et quod omnia hoc motu semper insensibiliter moveantur, tamen secundum qualitatem vel formam non oportet quod propter hoc semper omnia moveantur.
	Et ita poterit haberi cognitio de rebus determinata; quia res magis cognoscuntur per suam speciem quam per suam quantitatem.</p>
</div3>

<A NAME="82254"/>
<div3><head>n. 5</head>
<p>Deinde cum dicit amplius autem quartam rationem ponit, dicens, quod dignum est renuere sive increpare <hi>sic existimantes</hi>, idest opinantes, scilicet quod omnia sensibilia sunt semper in motu, propter hoc quod paucorum sensibilium numerum inveniunt sic se habentem, cum tamen plura sensibilia immobilia sint, nisi quantum ad motum localem.
	Constat enim quod sola sensibilia quae sunt hic circa nos in sphaera activorum et passivorum, sunt in generatione et corruptione.
	Huiusmodi autem locus est quasi nihil respectu universi.
	Nam tota terra non habet sensibilem quantitatem respectu supremae sphaerae.
	Ideo se habet ad eam sicut centrum, sicut astrologi probant per hoc quod semper sex signa zodiaci super terram apparent.
	Quod non esset, si terra aliquam partem caeli sensu notabilem a nobis occultaret.
	Stultum enim fuit de tota natura sensibili iudicare propter illa pauciora; immo tolerabilius fuisset quod tota natura sensibilis fuisset diiudicata secundum modum caelestium corporum, quae multum excedunt alia in quantitate.</p>
</div3>

<A NAME="82255"/>
<div3><head>n. 6</head>
<p>Deinde cum dicit amplius autem quintam rationem ponit, dicens, quod contra haec dicenda sunt ea quae supra sunt dicta in hoc eodem libro; scilicet quod sit quaedam <hi>natura immobilis</hi>, scilicet natura primi motoris, ut probatum est in octavo physicorum.
	Et hoc est dicendum contra eos, et ipsi debent hoc credere, sicut alibi probatum est.
	Et ideo non est verum, quod omnia sint semper in motu, et quod nihil vere de aliquo possit dici.</p>
</div3>

<A NAME="82256"/>
<div3><head>n. 7</head>
<p>Deinde cum dicit et etiam sextam rationem ponit, dicens, quod illa positio, qua ponunt omnia moveri, repugnat primae eorum positioni, qua ponuntur contradictoria simul verificari de eodem: quia si aliquid simul est et non est, magis sequitur quod omnia quiescant quam quod omnia moveantur.
	Nihil enim permutatur ad hoc quod iam inest ei; sicut quod iam est album non mutatur ad albedinem.
	Si autem idem contingit simul esse et non esse, omnia insunt omnibus, ut supra probatum est, quia omnia sunt unum.
	Et ita non erit in quod possit aliquid permutari.</p>

</div3></div2>
<div2 n="14"><head>Lectio 14</head>
<A NAME="82257"/>
<div3><head>n. 1</head>
<p>Hic incipit procedere contra ipsam rationem de veritate apparentium: et circa hoc duo facit.
	Primo improbat hanc opinionem.
	Secundo inducit conclusionem intentam, ibi, igitur quia cunctorum.
	Circa primum duo facit.
	Primo disputat contra illos, qui praedictam positionem propter aliquam rationem vel dubitationem posuerunt.
	Secundo contra protervientes, ibi, sunt autem quidam.
	Circa primum ponit septem rationes.
	Circa primam sic dicit.
	Ostensum est, quod non omnia sunt mutabilia, sed <hi>de veritate quod non omne apparens sit verum</hi>, ista consideranda sunt: quorum primum est quod sensus non est proprie causa falsitatis, sed phantasia, quae non est idem sensui: quasi dicat: diversitas iudiciorum, quae dantur de sensibilibus, non provenit ex sensu, sed ex phantasia, ad quam propter aliquod impedimentum naturae proveniunt deceptiones sensuum.
	Phantasia autem non est eadem sensui, ut probatur tertio de anima, sed est motus factus a sensu secundum actum.
	Unde quod ipsi attribuerunt sensui istam diversitatem iudiciorum, per quam unus iudicatur falsum sentire de hoc, de quo alius verum sentit, non convenienter faciunt.
	Alia translatio melius habet, <hi>et primum quidem quia nec sensus falsus proprii est.
	Sed phantasia non idem est sensui</hi>: quasi dicat, quod nullus sensus de proprio obiecto decipitur, sicut visus non decipitur de coloribus.
	Ex quo patet quod iudicium sensus de sensibili proprio est determinatum.
	Unde oportet determinatam veritatem esse in rebus.</p>
</div3>

<A NAME="82258"/>
<div3><head>n. 2</head>
<p>Et si obiiciatur quod aliquando etiam circa sensibilia propria error accidit, respondet quod hoc non est ex sensu, sed ex phantasia, per cuius indispositionem aliquando contingit quod id quod per sensum accipitur, aliter ad ipsam perveniat quam sensu percipiatur, sicut patet in phreneticis in quibus organum phantasiae est laesum.</p>
</div3>

<A NAME="82259"/>
<div3><head>n. 3</head>
<p>Deinde cum dicit deinde dignum secundam rationem ponit, circa quam sic dicit.
	Dignum est admirari si aliqui de hoc <hi>quaerunt</hi>, vel <hi>dubitant</hi>, secundum aliam literam, utrum magnitudines tales sint quales videntur a remotis, vel quales videntur a propinquis.
	Quasi enim per se verum est quod sensus propinquas magnitudines iudicat tales esse quales sunt, remotas autem minores quam sint, quia quod a remotiori videtur, videtur minus, ut in perspectiva probatur.</p>
</div3>

<A NAME="82260"/>
<div3><head>n. 4</head>
<p>Et simile est si quis dubitat utrum colores sint tales quales videntur a remotis, vel quales videntur a propinquis.
	Constat enim quod virtus agentis quanto plus in remotis porrigitur in agendo, tanto deficientior eius invenitur effectus.
	Ignis enim minus calefacit quae distant, quam quae sunt propinqua.
	Unde et color corporis perfecti sensitivi non ita immutat perfecte in remoto ut in propinquo diaphanum.
	Et propter hoc verius est iudicium sensus de coloribus sensibilibus in propinquo quam in remoto.</p>
</div3>

<A NAME="82261"/>
<div3><head>n. 5</head>
<p>Et simile est etiam si quis dubitat utrum aliqua talia sint qualia videntur sanis, aut qualia videntur <hi>laborantibus</hi>, idest infirmis.
	Sani enim habent organa sensuum bene disposita, et ideo species sensibilium in eis recipiuntur prout sunt, et propter hoc verum est iudicium sanorum de sensibilibus.
	Organa vero infirmorum sunt indisposita.
	Unde non convenienter immutantur a sensibilibus.
	Et propter hoc eorum iudicium de eis non est rectum, ut patet in gustu: cuius organum quia in infirmis corruptis humoribus est infectum, ea quae sunt boni saporis eis insipida videntur.</p>
</div3>

<A NAME="82262"/>
<div3><head>n. 6</head>
<p>Et simile iterum est utrum pondera sint ita gravia sicut videntur debilibus, vel sicut videntur robustis.
	Constat enim quod robusti de ponderibus iudicant secundum quod sunt.
	Non autem ita est in debilibus in quibus difficultas ad sustinendum pondus, non solum provenit ex magnitudine ponderis, quemadmodum in robustis, sed etiam ex paucitate virtutis.
	Unde etiam parva pondera eis magna videntur.</p>
</div3>

<A NAME="82263"/>
<div3><head>n. 7</head>
<p>Simile est si aliqui dubitant utrum veritas sic se habeat sicut videtur dormientibus aut sicut videtur vigilantibus.
	In dormientibus enim ligati sunt sensus, et ita iudicium eorum de sensibilibus non potest esse liberum, sicut est iudicium vigilantium, quorum sensus sunt soluti.
	Supra autem dictum est quod mirandum est si dubitant, quia ex eorum actibus apparet quod non dubitant, nec existimant omnia praedicta iudicia aequaliter esse vera.
	Si enim aliquis existens in Lybia in somnis videat se esse Athenis, vel aliquis existens Parisiis videat se esse in Hungaria in somnis, a somno surgens non talia operatur, qualia operaretur si in vigilia hoc percepisset.
	Iret enim ad Odion, idest ad locum quemdam qui est Athenis, si in vigilia se Athenis esse videret, quod non facit si hoc somniavit.
	Ergo patet quod putat similiter esse verum, quod videtur dormienti et vigilanti.</p>
</div3>

<A NAME="82264"/>
<div3><head>n. 8</head>
<p>Similiter potest argui de aliis quaestionibus praedictis.
	Licet enim oretenus de talibus quaerant, tamen de eis in mente non dubitant.
	Unde patet rationem, esse nullam, qua ponebant omne quod videtur esse verum.
	Hoc enim ponebant, quia diversarum opinionum non potest accipi quae verior sit, sicut supra dictum est.</p>
</div3>

<A NAME="82265"/>
<div3><head>n. 9</head>
<p>Deinde cum dicit amplius autem tertiam rationem ponit; dicens quod de futuris, sicut Plato dicebat, non similiter <hi>est propria</hi>, idest principalis firma et vera et digna credi opinio medici, et ignorantis medicinam, sicut de hoc futuro quod est infirmatum sanari vel non sanari.
	Nam medicus, qui scit causam sanitatis, potest aliqua signa sanitatis futurae praescire, quae nescit artis medicinalis ignarus.
	Unde patet quod stulta est opinio, qua creditur omnes opiniones aequaliter esse veras.</p>
</div3>

<A NAME="82266"/>
<div3><head>n. 10</head>
<p>Deinde cum dicit amplius autem quartam rationem ponit, quia in sensibilibus non similiter <hi>est propria</hi>, idest vera et credibilis iudicatio sensus de alieno sensibili, et de proprio.
	Sicut visus non similiter iudicat de coloribus et gustus.
	Sed credendum est de coloribus iudicio visus. <hi>Et de chymis</hi>, idest saporibus, iudicio gustus.
	Unde si visus iudicet aliquid dulce esse, et gustus percipit idem esse amarum, credendum est magis gustui quam visui.</p>
</div3>

<A NAME="82267"/>
<div3><head>n. 11</head>
<p>Et similiter etiam non est aequalis ponderis iudicium sensus de proprio sensibili, et de eo quod est proprio propinquum.
	Propinqua autem propriis sensibilibus hic dicuntur sensibilia communia, ut magnitudo, numerus, et huiusmodi, circa quae magis decipitur sensus quam circa sensibilia propria, minus tamen quam circa sensibilia alterius sensus, vel circa ea quae sunt sensibilia per accidens.
	Et ita patet quod stultum est dicere omnia iudicia aequaliter esse vera.</p>
</div3>

<A NAME="82268"/>
<div3><head>n. 12</head>
<p>Deinde cum dicit quorum unusquisque quintam rationem ponit; dicens, quod nullus sensus in eodem tempore simul dicit circa idem ita se habere et non habere.
	In eodem enim tempore non dicit visus aliquid esse album et non album, nec bicubitum et non bicubitum, nec dulce et non dulce.
	Sed quamvis in diversis temporibus videatur iudicium sensus opposita de eodem iudicare, nunquam tamen dubitatio accidit ex iudicio circa passionem ipsam sensibilem, sed circa passionis subiectum, verbi gratia, de eodem subiecto, scilicet vino, gustui quandoque videtur quod est dulce, et quandoque quod non est dulce.
	Quod provenit vel propter mutationem corporis sensibilis, vel instrumenti quod est infectum amaris humoribus; et sic quicquid gustat ei non dulce videtur; vel propter mutationem ipsius vini.
	Sed nunquam gustus mutat iudicium suum quin ipsam dulcedinem talem iudicet esse qualem perpendit in dulci, quando iudicavit eam esse dulcem; sed de ipsa dulcedine semper verum dicit, et semper eodem modo.
	Unde si iudicium sensus est verum, sicut ipsi ponunt, sequitur etiam quod natura dulcis ex necessitate sit talis, et sic aliquid erit determinate verum in rebus.
	Sequitur etiam quod nunquam affirmatio vel negatio sunt simul vera, quia nunquam sensus simul dicit aliquid esse dulce et non dulce, ut dictum est.</p>
</div3>

<A NAME="82269"/>
<div3><head>n. 13</head>
<p>Deinde cum dicit quamvis et sextam rationem ponit, dicens, quod praedictae rationes omnes vel opiniones sicut auferunt omnia substantialia praedicata, ut supra ostensum est, ita auferunt omnia praedicata necessaria.
	Sequitur enim quod nihil de altero praedicatur substantialiter aut necessario.
	Et quod non substantialiter, ex supra dictis patet.
	Quod autem non necessario, sic probatur.
	Quia necessarium est, quod non contingit aliter se habere.
	Si ergo omne quod est, est sic vel aliter, secundum eos qui dicunt contradictoria simul esse vera, et oppositas opiniones, sequetur quod nihil sit necessarium in rebus.</p>
</div3>

<A NAME="82270"/>
<div3><head>n. 14</head>
<p>Deinde cum dicit et ex toto septimam rationem ponit, dicens.
	Si omne apparens est verum, nec aliquid est verum nisi ex hoc ipso quod est apparens sensui, sequetur quod nihil est nisi inquantum sensibile est in actu.
	Sed si solum sic aliquid est, scilicet inquantum est sensibile, sequetur quod nihil sit si non erunt sensus.
	Et per consequens si non erunt animata vel animalia.
	Hoc autem est impossibile.</p>
</div3>

<A NAME="82271"/>
<div3><head>n. 15</head>
<p>Nam hoc potest esse verum quod sensibilia inquantum sensibilia non sunt, idest si accipiantur prout sunt sensibilia in actu, quod non sunt sine sensibus.
	Sunt enim sensibilia in actu secundum quod sunt in sensu.
	Et secundum hoc omne sensibile in actu est quaedam passio sentientis, quae non potest esse si sentientia non sunt.
	Sed quod ipsa sensibilia quae faciunt hanc passionem in sensu non sint, hoc est impossibile.
	Quod sic patet.
	Remoto enim posteriori, non removetur prius: sed res faciens passiones in sensu non est ipsemet sensus, quia sensus non est suimet, sed alterius, quod oportet esse prius sensu naturaliter, sicut movens moto naturaliter est prius.
	Visus enim non videt se sed colorem.</p>
</div3>

<A NAME="82272"/>
<div3><head>n. 16</head>
<p>Et si contra hoc dicatur quod sensibile et sensus sunt relativa adinvicem dicta, et ita simul natura, et interempto uno interimitur aliud; nihilominus sequitur propositum; quia sensibile in potentia non dicitur relative ad sensum quasi ad ipsum referatur, sed quia sensus refertur ad ipsum, ut in quinto huius habetur.
	Patet igitur quod impossibile est dici quod ex hoc sunt aliqua vera, quia sensui apparent.
	Quod ponunt illi qui ponunt omnia apparentia esse vera, ut ex praedictis patet.</p>

</div3></div2>
<div2 n="15"><head>Lectio 15</head>
<A NAME="82273"/>
<div3><head>n. 1</head>
<p>Disputat contra illos, qui praedictam rationem non ex ratione, sed ex pertinacia susceperunt: et circa hoc duo facit.
	Primo ponit qualiter isti moventur ad hanc opinionem ponendam.
	Secundo ostendit qualiter est resistendum, ibi, qui vero vim in solo verbo et cetera.
	Dicit ergo primo, quod praeter praedictos qui in praedictam opinionem ex quibusdam dubitationibus inciderunt, sunt aliqui qui interrogant <hi>persuasos in his</hi>, scilicet opinionibus, idest deceptos, ut eos in deceptione detineant, et has solas rationes habent ad suam opinionem confirmandam.
	Alia translatio habet: <hi>sunt autem quidam qui deficiunt sive dubitant huiusmodi persuasorum has rationes solum dicentium</hi>.
	Et est sensus, quia quidam deceptorum, qui praedictam opinionem tenent, has solas dubitationes tenent, et his rationibus utuntur, quae infra dicentur.
	Si enim dicatur eis quod inter contrarias opiniones credendum est magis sanis quam infirmis, et sapientibus quam ignorantibus, et vigilantibus quam dormientibus, ipsi iterato quaerunt quomodo possit diiudicari sanus per certitudinem ab infirmo, et vigilans a dormiente, et sapiens a stulto: et breviter in omnibus diversitatibus opinionum quomodo potest discerni quis illorum iudicat recte in omnibus, cum quibusdam videatur aliquis esse sapiens qui aliis videtur stultus, et sic de aliis.</p>
</div3>

<A NAME="82274"/>
<div3><head>n. 2</head>
<p>Sed istae dubitationes stultae sunt.
	Similes enim sunt illi dubitationi, qua dubitatur, utrum nunc dormiamus, an vigilemus.
	Horum enim omnium distinctio per se non est.
	Omnes autem dubitationes praedictae idem valent, quia ex eadem radice procedunt.
	Volunt enim isti sophistae quod omnium possent accipi rationes demonstrativae.
	Patet enim quod ipsi quaerebant accipere aliquod principium, quod esset eis quasi regula ad discernendum inter infirmum et sanum, inter vigilantem et dormientem.
	Nec erant contenti istam regulam qualitercumque scire, sed eam volebant per demonstrationem accipere.
	Ergo quod ipsi decepti sunt, manifestum est in eorum actibus secundum quod diximus.
	Ex quibus apparet quod positio eorum sit falsa.
	Nam si aequaliter efficax esset iudicium dormientis et vigilantis, eadem sequerentur in actibus hominum ex utroque iudicio; quod patet esse falsum.
	Alia litera habet: <hi>quandoque vero quod non persuasi sunt</hi>: et est sententia convenientior praemissis.
	Ipsi enim licet hoc ponant et oretenus quaerant, non tamen mente in hoc decipiuntur quod credant similiter esse verum iudicium dormientis et vigilantis; quod ex eorum actibus patet, ut dictum est.</p>
</div3>

<A NAME="82275"/>
<div3><head>n. 3</head>
<p>Sed quamvis non sint decepti ut in hoc dubitent, haec <hi>tamen est passio eorum</hi>, idest infirmitas mentis quod quaerunt rationem demonstrativam eorum quorum non est demonstratio.
	Nam <hi>principium demonstrationis non est demonstratio</hi>, idest de eo demonstratio esse non potest.
	Et hoc est eis facile ad credendum, quia non est hoc difficile sumere etiam per demonstrationem.
	Ratio enim demonstrativa probat quod non omnia demonstrari possunt, quia sic esset abire in infinitum.</p>
</div3>

<A NAME="82276"/>
<div3><head>n. 4</head>
<p>Deinde cum dicit <hi>qui vero</hi> disputat contra istos, vel contra alios, qui nec hac ratione moventur ad ponendum omnia apparentia esse vera, quia non potest per demonstrationem accipi regula, per quam certitudinaliter possit discerni inter iudicantes vere et non vere, sed solum ex quadam protervia rationem praedictam ponunt.
	Et circa hoc tria facit.
	Primo ostendit quod tales protervientes tendant ducere ad impossibile.
	Secundo qualiter resistendum est eis apparenter, ibi, verum si non omnia.
	Tertio qualiter eis obviandum est secundum veritatem, ibi, et sicut praedictum est et cetera.
	Dicit ergo primo, quod illi qui quaerunt <hi>vim in solo verbo</hi>, idest qui non moventur ex aliqua ratione, nec propter difficultatem alicuius dubitationis, nec propter defectum demonstrationis, sed solum verbis innituntur, et credunt quod omnia possunt dicere quae improbari non possunt, isti tales quaerunt ducere ad aliquod impossibile.
	Volunt enim ad hoc ducere, quod contraria sint simul vera, per hoc quod omnia apparentia sunt vera.</p>
</div3>

<A NAME="82277"/>
<div3><head>n. 5</head>
<p>Deinde cum dicit verum si docet ex eorum positione eis resistere, et praedictum inconveniens evitare; dicens, quod nisi ponantur omnia quae sunt esse ad aliquod, non potest dici, quod omne apparens sit verum.
	Si enim sunt quaedam in rebus, quae secundum se habent esse absolutum, non per relationis sensum vel opinionem, non idem erit eis esse quod apparere: hoc enim dicit relationem ad sensum vel opinionem, quia apparens alicui apparet.
	Et ita oportebit quod non apparens sit verum.
	Patet igitur quod quicumque dicit omnia apparentia esse vera, facit omnia entia esse ad aliquid, scilicet in respectu ad opinionem vel sensum.
	Et ideo contra praedictos sophistas, qui quaerunt vim in oratione, si aliquis dignetur eis <hi>dare orationem</hi>, idest concedere hanc positionem, quam ipsi ponunt, custodiendum sive observandum est eis ne deducantur ad concedendum contradictoria simul esse vera; quia non est dicendum absolute quod omne apparens est verum; sed quod apparet, est verum cui apparet, et quantum apparet, et quando apparet et sicut apparet: hoc enim licitum erat nobis apponere, ex quo res non habent esse absolutum, sed relativum tantum.</p>
</div3>

<A NAME="82278"/>
<div3><head>n. 6</head>
<p>Ideo autem hoc observandum est volentibus hanc positionem concedere, quia si aliquis concedat eis quod omne apparens est verum, et ita non concedat cum praedictis determinationibus, sicut dictum est, sequeretur quod statim dicat contraria simul esse vera.
	Contingit enim quod idem secundum visum videtur mel propter similem colorem mellis, et secundum gustum non mel propter dissimilem saporem.
	Et similiter cum duo oculi sint dissimiles, non eadem est visio quae fit per utrumque oculum, vel non eadem videntur utrique visui qui fit per utrumque oculum.
	Ut si pupilla unius oculi infecta sit aliquo grosso vel nigro vapore, alia vero pura, videbuntur per oculum infectum omnia nigra vel obscura, per alium autem non.
	Ideo autem dico hoc esse custodiendum vel observandum, quia hoc est necessarium apud praedictos sophistas, qui dicunt ex causis praedictis omne apparens esse verum.</p>
</div3>

<A NAME="82279"/>
<div3><head>n. 7</head>
<p>Et ex hoc sequi potest, quod omnia similiter sunt vera et falsa, propter hoc quod non omnibus eadem apparent, nec etiam eadem ad seipsum, cum multoties idem homo secundum idem tempus iudicet contraria secundum diversos sensus.
	Sicut visus iudicat esse unum, quod tactus iudicat esse duo propter variationem digitorum, qua contingit quod idem tangibile per diversa instrumenta tangibilia, scilicet tactus per diversos digitos, ad vim tactivam pervenit ac si essent duo tangibilia.
	Nullatenus autem eidem homini secundum eumdem sensum similiter et in eodem tempore, videtur quod hoc sit verum, scilicet contraria simul esse.</p>
</div3>

<A NAME="82280"/>
<div3><head>n. 8</head>
<p>Ideo autem forsan est necessarium sic respondere praedictis sophistis, qui dicunt non propter dubitationem sed orationis causa, quasi ex protervia ipsam orationem propter seipsam concedentibus, quia hoc non est verum simpliciter, sed huic verum.
	Ex hoc enim non sequitur contradictoria simul esse vera.
	Esse enim huic verum, et non esse verum illi, non est contradictorium.</p>
</div3>

<A NAME="82281"/>
<div3><head>n. 9</head>
<p>Deinde cum dicit et sicut docet resistere sophistis praedictis secundum veritatem, et non solum ad hominem; scilicet non concedendo falsam opinionem, quam ipsi ponunt.
	Et hoc duabus rationibus: quarum prima sic dicit.
	Sicut dictum est prius, si omne apparens est verum, necesse <hi>est facere omnia ad aliquid</hi>, scilicet ad opinionem et sensum.
	Et ex hoc sequitur hoc inconveniens quod nihil sit, nec fiat, nullo opinante.
	Si autem hoc falsum est, quia multa sunt et fiunt de quibus nulla est opinio vel cognitio, sicut quae sunt in profundo maris vel in visceribus terrae, manifestum est quod non omnia sunt ad aliquid, idest ad opinionem et sensum.
	Et ita non omne apparens est verum.</p>
</div3>

<A NAME="82282"/>
<div3><head>n. 10</head>
<p>Deinde cum dicit amplius si ponit secundam rationem, dicens, quod unum non refertur nisi ad unum; et non ad quodcumque unum, sed ad unum determinatum.
	Sicut patet quod sint idem subiecto dimidium et aequale; non tamen ad aequale dicitur duplum, sed magis ad dimidium.
	Aequale vero dicetur ad aequale.
	Et similiter si ipse homo qui est opinans sit etiam opinatus, non refertur homo ad opinans inquantum est opinans, sed inquantum est opinatus.
	Si igitur omnia entia inquantum sunt huiusmodi, referuntur ad opinans inquantum opinans est, sequetur quod hoc quod dico opinans non sit unum, cum ad unum non referatur nisi unum, sed infinita secundum speciem, cum infinita referantur ad ipsum; quod est impossibile.
	Unde non potest dici quod omnia relative dicantur ad opinans, nec per consequens quod omne apparens vel opinans sit verum.</p>
</div3>

<A NAME="82283"/>
<div3><head>n. 11</head>
<p>Deinde cum dicit igitur quia concludit conclusionem suam intentam: et circa hoc duo facit.
	Primo ponit ipsam principalem conclusionem.
	Secundo inducit quoddam corollarium ex ea, ibi, si igitur impossibile.
	Dicit ergo primo, quod ex praedictis patet, quod inter omnes opiniones vel sententias ista est firmissima, qua dicitur oppositas dictiones sive propositiones sive contradictiones non simul esse veras.
	Et etiam dictum est quae inconvenientia accidunt dicentibus eas simul esse veras, et ex qua causa moti sunt ad illa dicendum.</p>
</div3>

<A NAME="82284"/>
<div3><head>n. 12</head>
<p>Deinde cum dicit quoniam autem concludit corollarium, dicens, ex dictis, quod quia impossibile est simul contradictionem verificari de eodem, manifestum est, quod nec etiam contraria eidem inesse possunt; quia manifestum est quod non minus in contrariis alterum eorum est privatio, quam in aliis oppositis, licet utrumque contrariorum sit natura aliqua; quod non est in affirmatione et negatione, vel in privatione et habitu.
	Alterum enim eorum est imperfectum respectu alterius, sicut nigrum respectu albi, et amarum respectu dulcis.
	Et sic habet privationem quamdam adiunctam.
	Privatio autem est <hi>aliqua negatio substantiae</hi>, idest in aliquo subiecto determinato.
	Et est etiam ab aliquo genere determinato.
	Est enim negatio infra genus.
	Non enim omne non videns dicitur caecum, sed solum in genere videntium.
	Sic igitur patet quod contrarium includit privationem, et privatio est quaedam negatio.
	Si igitur impossibile est simul affirmare et negare, impossibile est contraria simul inesse eidem simpliciter, sed vel <hi>ambo insunt quo</hi>, idest secundum aliquid, sicut quando utrumque in potentia vel secundum partem, vel unum secundum quid et alterum simpliciter: sicut quando unum est in actu et alterum est in potentia; vel unum secundum plures et principaliores partes, alterum tantum secundum aliquam partem, sicut Aethiops est niger simpliciter et albus dente.</p>

</div3></div2>
<div2 n="16"><head>Lectio 16</head>
<A NAME="82285"/>
<div3><head>n. 1</head>
<p>Postquam disputavit contra ponentes contradictoria simul esse vera, hic disputat contra ponentes esse medium inter contradictionem: hi enim dicunt non semper alteram partem contradictionis esse veram.
	Et circa hoc duo facit.
	Primo disputat contra ipsam positionem.
	Secundo contra quasdam alias quaestiones inopinabiles, hanc et superiorem positionem comitantes, ibi, his autem definitis.
	Circa primum duo facit.
	Primo ponit rationes contra dictam positionem.
	Secundo ostendit causam, quare aliqui moti sunt ad positionem illam ponendam, ibi, evenit autem quibusdam et cetera.
	Circa primum ponit septem rationes: dicens primo, quod sicut contradictoria non possunt simul esse vera, ita nec potest esse medium inter contradictionem; sed de unoquoque necessarium est aut affirmare aut negare.</p>
</div3>

<A NAME="82286"/>
<div3><head>n. 2</head>
<p>Et hoc manifestum est primo ex definitione veri vel falsi: non enim aliud est magis falsum quam dicere non esse quod est, aut esse quod non est.
	Et nihil aliud est magis verum quam dicere esse quod est, aut non esse quod non est.
	Patet igitur, quod quicumque dicit aliquid esse, aut dicit verum, aut dicit falsum: si dicit verum, oportet ita esse, quia verum est esse quod est.
	Si dicit falsum, oportet illud non esse, quia falsum nihil aliud est quam non esse quod est.
	Et similiter si dicit hoc non esse, si dicit falsum, oportet esse; si verum, oportet non esse; ergo de necessitate aut affirmativa aut negativa est vera.
	Sed ille, qui ponit medium inter contradictionem, non dicit quod necesse sit dicere de ente esse vel non esse, neque quod necesse sit de non ente.
	Et ita nec affirmans nec negans, de necessitate dicit verum vel falsum.</p>
</div3>

<A NAME="82287"/>
<div3><head>n. 3</head>
<p>Deinde cum dicit amplius autem secundam rationem ponit; quae talis est.
	Medium inter duo aliqua accipi potest uno modo vel participatione utriusque extremi, quod est medium in eodem genere, sicut viride vel pallidum inter album et nigrum.
	Alio modo per abnegationem, quod etiam est diversum in genere, sicut inter hominem et equum, quod nec est homo, nec est equus, ut lapis.
	Si ergo inter contradictoria est medium, aut hoc erit primo modo, aut secundo:</p>
</div3>

<A NAME="82288"/>
<div3><head>n. 4</head>
<p>Si secundo modo, tunc nihil permutatur: quod sic patet.
	Omnis enim permutatio est ex non bono in bonum, aut ex bono in non bonum.
	Quare etiam cum est mutatio inter contraria, ut inter album et nigrum, est mutatio inter contradictorie opposita.
	Nam nigrum est non album, ut ex praedictis patet.
	Secundum autem praedicta non posset fieri mutatio ex non bono in bonum, vel e converso: ergo nulla esset mutatio: cum tamen semper hoc appareat vel videatur, quod ex non bono in bonum fiat mutatio, vel e converso.
	Quod autem omnis talis mutatio tollatur ex praedicta positione facta, sic patet.
	Non enim potest esse mutatio nisi inter contraria et media quae sunt unius generis: nec potest esse mutatio de uno extremo in alterum nisi per medium.
	Si igitur est medium inter contradictoria per abnegationem, idest alterius generis, nulla poterit esse mutatio de extremo in medium, et ita per consequens de extremo in extremum.</p>
</div3>

<A NAME="82289"/>
<div3><head>n. 5</head>
<p>Si autem primo modo, scilicet quod sit medium in contradictione quasi eiusdem generis, participatione utriusque, sicut pallidum inter album et nigrum, sequitur hoc inconveniens, quod sit aliqua generatio quae terminetur ad album, et non fiat ex non albo; quia ad unum extremum non tantum fit mutatio ex alio extremo, sed etiam ex medio.
	Hoc autem non videtur esse verum, scilicet quod sit aliqua generatio terminata ad album quae non fiat ex non albo.
	Et sic patet quod nullo modo potest esse medium in contradictione.</p>
</div3>

<A NAME="82290"/>
<div3><head>n. 6</head>
<p>Deinde cum dicit amplius omne tertiam rationem ponit, quae talis est.
	Intellectus in omni conceptione sua, qua sentit et intelligit, aut affirmat aliquid aut negat.
	Ex definitione autem veri et falsi apparet quod sive aliquis affirmet sive neget, oportet ut verum dicat, aut mentiatur: quia quando intellectus sic componit vel affirmando vel negando sicut est in re, dicit; quando autem non sic, mentitur.
	Et ita patet quod semper oportet quod sit vera vel affirmatio vel negatio; quia oportet quod aliqua opinio sit vera, et omnis opinio affirmatio est vel negatio: unde oportet quod semper affirmatio vel negatio sit vera: et sic non est medium in contradictione.</p>
</div3>

<A NAME="82291"/>
<div3><head>n. 7</head>
<p>Deinde cum dicit amplius autem quartam rationem ponit, quae talis est.
	Si in contradictione ponatur medium, oportet hoc in omnibus contradictionibus dicere, quod scilicet praeter omnes contradictiones sit aliquid verum quod est medium inter eas, nisi hoc dicat <hi>aliquis orationis causa</hi>, idest absque omni ratione, solum quia placet ei ita dicere.
	Sed hoc non potest verum esse in omnibus, quia verum et non verum sunt contradictoria quaedam.
	Et ita sequeretur quod aliquis esset, qui nec verum diceret, nec non verum.
	Cuius contrarium patuit ex definitione veri et falsi.</p>
</div3>

<A NAME="82292"/>
<div3><head>n. 8</head>
<p>Similiter, cum ens et non ens sint contradictoria, sequitur quod aliquid sit praeter ens et non ens.
	Et ita erit quaedam transmutatio praeter generationem et corruptionem.
	Nam generatio est transmutatio ad esse, et corruptio ad non esse; ergo in nulla contradictione erit medium.</p>
</div3>

<A NAME="82293"/>
<div3><head>n. 9</head>
<p>Deinde cum dicit amplius in quintam rationem ponit, dicens, quod negatio in quibusdam generibus inest loco contrariae differentiae.
	Vel secundum aliam literam <hi>negatio implet contrarium</hi>, quia alterum contrariorum, quae necesse est esse in eodem genere, ex negatione rationem habet; sicut patet de pari et impari, iusto et iniusto.
	Si igitur inter affirmationem et negationem esset aliquod medium, in omnibus istis contrariis esset aliquod medium, cum affirmationem et negationem manifeste sequantur.
	Sicut in numero si esset aliquis numerus qui nec esset par nec impar.
	Hoc autem patet esse impossibile ex definitione paris et imparis.
	Nam par est quod potest dividi in aequalia.
	Impar vero quod non potest.
	Relinquitur ergo quod inter affirmationem et negationem non potest esse medium.</p>
</div3>

<A NAME="82294"/>
<div3><head>n. 10</head>
<p>Deinde cum dicit amplius in sextam rationem ponit, quae talis est.
	Ponentes aliquid medium inter affirmationem et negationem, ponunt aliquod tertium praeter illa duo, quae ponunt omnes communiter, dicentes nihil inter ea esse medium.
	Tria autem ad duo se habent in <hi>hemiolia</hi>, idest in sesquialtera proportione.
	Secundum igitur opinionem eorum qui ponunt inter affirmationem et negationem medium, in primo aspectu apparet quod omnia <hi>erunt hemiolia</hi>, idest in sesquialtera proportione ad ea quae ponuntur; quia non solum erunt affirmationes et negationes, sed etiam media.
	Non solum autem hoc sequetur, sed etiam quod sint in infinitum plura.
	Constat enim quod omne quod contingit affirmare, contingit negare.
	Contingit autem affirmare haec tria esse, scilicet affirmationem, negationem, et medium; ergo contingit ista tria negare.
	Et sicut negatio est aliud ab affirmatione, ita aliud erit quoddam quartum praeter tria praedicta.
	Erit enim eius substantia et ratio alia a praedictis, sicut et negationis alia ab affirmatione.
	Item ista quatuor contingit negare, et horum negatio erit verum, et sic in infinitum.
	Erunt igitur plura in infinitum quam modo ponantur.
	Quod videtur inconveniens.</p>
</div3>

<A NAME="82295"/>
<div3><head>n. 11</head>
<p>Deinde cum dicit amplius quando septimam rationem ponit, quae talis est.
	Si quis interrogaret utrum homo vel aliquid aliud sit album, oportet quod respondens vel assentiat vel non assentiat: et si assentiat, planum est quod dicit affirmationem esse veram; si autem non assentiat respondendo non, constat quod negat.
	Nec negat aliquid aliud quam illud quod ille interrogavit; et ipsa negatio est non esse, quia negativa.
	Relinquitur igitur, quod respondens ad quaestionem, vel necesse habet concedere affirmationem, vel proferre negativam; et ita inter haec duo non est medium.</p>
</div3>

<A NAME="82296"/>
<div3><head>n. 12</head>
<p>Deinde cum dicit evenit autem ostendit causam quare quidam in hanc opinionem incidunt: et circa hoc tria facit.
	Primo enim ostendit quare quidam hanc opinionem posuerunt.
	Secundo modum disputandi contra eos, ibi, principium autem ad hos omnes.
	Tertio ad quas opiniones philosophorum praedictae opiniones sequuntur, ibi, videtur autem Heracliti.
	Dicit ergo primo, quod praedicta opinio evenit quibusdam, sicut et aliae opiniones inopinabilium, ex duplici causa: quarum prima est, quia quando aliqui non possunt solvere <hi>orationes contentiosas</hi>, idest rationes litigiosas sive sophisticas factas eis ab aliis vel a seipsis, consentiunt rationi probanti, et concedunt conclusionem, dicentes verum esse quod syllogizatum est.
	Et ulterius ipsam nituntur confirmare aliquas alias rationes adinveniendo.</p>
</div3>

<A NAME="82297"/>
<div3><head>n. 13</head>
<p>Secunda est propter hoc, quod quidam volunt inquirere rationem probantem de omnibus; et ideo illa quae probari non possunt, nolunt concedere, sed negant.
	Prima autem principia quae sunt omnium conceptiones communes probari non possunt; et ideo eas negant, per hoc in positiones inopinabiles incidentes.</p>
</div3>

<A NAME="82298"/>
<div3><head>n. 14</head>
<p>Deinde cum dicit principium autem ostendit ex quo principio debeat procedi contra tales opiniones; et dicit quod ex definitione veri vel falsi vel aliquorum aliorum nominum, sicut ex supra dictis rationibus patet.
	Necesse est enim eis concedere definitiones rerum, si ponunt quod nomina aliquid significent.
	Nam ratio quam nomen significat est definitio rei.
	Si autem non concedunt omnia significare aliquid, tunc non differunt a plantis, sicut supra dictum est.</p>
</div3>

<A NAME="82299"/>
<div3><head>n. 15</head>
<p>Deinde cum dicit videtur autem ostendit ad quas opiniones praedictae positiones consequuntur: et dicit quod ad positionem Heracliti, qui dicebat omnia moveri simul, et per consequens esse et non esse.
	Et quia id quod movetur habet non esse admixtum cum esse, sequitur quod omnia sunt vera.</p>
</div3>

<A NAME="82300"/>
<div3><head>n. 16</head>
<p>Ad positionem vero Anaxagorae sequitur quod aliquid sit medium contradictionis.
	Ipse enim ponebat quod quodlibet miscetur cum quolibet, propter hoc quod quodlibet fit ex quolibet.
	De permixto autem neutrum extremorum potest dici; sicut colores medii nec sunt albedo nec nigredo.
	Unde illud quod est mixtum, nec est bonum nec non bonum, nec album nec non album.
	Et sic est aliquid medium contradictionis.
	Et per consequens sequitur omnia esse falsa.
	Nihil enim secundum communem opinionem ponimus nisi affirmationem et negationem.
	Unde si affirmatio et negatio sunt falsa, sequitur omnia falsa esse.</p>

</div3></div2>
<div2 n="17"><head>Lectio 17</head>
<A NAME="82301"/>
<div3><head>n. 1</head>
<p>Disputat contra quasdam positiones, quae ad praedicta consequuntur.
	Et primo contra quosdam, qui destruunt principia logicae.
	Secundo contra quosdam, qui destruunt principia physicae, ibi, palam autem quia neque qui omnia et cetera.
	Philosophus enim primus debet disputare contra negantes principia singularium scientiarum, quia omnia principia firmantur super hoc principium, quod affirmatio et negatio non sunt simul vera, et quod nihil est medium inter ea.
	Illa autem sunt propriissima huius scientiae, cum sequantur rationem entis, quod est huius philosophiae primum subiectum.
	Verum autem et falsum pertinent proprie ad considerationem logici; consequuntur enim ens in ratione de quo considerat logicus: nam verum et falsum sunt in mente, ut in sexto huius habetur.
	Motus autem et quies sunt proprie de consideratione naturalis, per hoc quod natura definitur quod est principium motus et quietis.
	Ad errorem autem qui accidit circa esse et non esse, sequitur error circa verum et falsum: nam per esse et non esse verum et falsum definitur, ut supra habitum est.
	Nam verum est cum dicitur esse quod est, vel non esse quod non est.
	Falsum autem, e converso.
	Similiter autem ex errore, qui est circa esse vel non esse, sequitur error qui est circa moveri et quiescere.
	Nam quod movetur, inquantum huiusmodi, nondum est.
	Quod autem quiescit, est.
	Et ideo destructis erroribus circa esse et non esse, ex consequenti destruuntur errores circa verum et falsum, quietem et motum.</p>
</div3>

<A NAME="82302"/>
<div3><head>n. 2</head>
<p>Circa primum duo facit.
	Primo ponit opiniones falsas circa verum et falsum.
	Secundo reprobat eas, ibi, amplius autem palam et cetera.
	Dicit ergo, quod <hi>definitis</hi>, idest determinatis praedictis quae erant dicenda contra praedictas inopinabiles opiniones, manifestum est quod impossibile est quod quidam dixerunt quod <hi>univoce</hi>, idest uno modo sententiandum est de omnibus, ut dicamus omnia similiter esse falsa vel similiter esse vera.
	Quidam enim dixerunt nihil esse verum, sed omnia esse falsa, et quod nihil prohibet quin dicamus omnia sic esse falsa, sicut illa est falsa, diameter est commensurabilis lateri quadrati, quod est falsum.
	Alii vero dixerunt quod omnia sunt vera.
	Et huiusmodi orationes consequuntur ad opinionem Heracliti, sicut dictum est.
	Ipse enim dixit simul esse et non esse, ex quo sequitur omnia esse vera.</p>
</div3>

<A NAME="82303"/>
<div3><head>n. 3</head>
<p>Et ne forte aliquis diceret quod praeter has opiniones est etiam tertia, quae dicit quod omnia simul sunt vera et falsa, quasi tacitae obiectioni respondens dicit, quod qui hoc ponit, utrumque praedictorum ponit.
	Unde si duae primae opiniones sunt impossibiles, illam tertiam oportet esse impossibilem.</p>
</div3>

<A NAME="82304"/>
<div3><head>n. 4</head>
<p>Deinde cum dicit amplius autem ponit rationes contra praedictas opiniones; quarum prima talis.
	Constat quasdam esse contradictiones quas impossibile est simul esse veras nec simul falsas, sicut verum et non verum, ens et non ens.
	Et hoc magis potest sciri ex dictis.
	Si igitur harum contradictionum necesse est alteram esse veram et alteram falsam, non omnia sunt vera nec omnia sunt falsa.</p>
</div3>

<A NAME="82305"/>
<div3><head>n. 5</head>
<p>Deinde cum dicit sed ad omnes secundam rationem ponit, dicens, quod ad <hi>istas orationes</hi>, idest positiones, non <hi>oportet quaerere</hi>, idest petere concedendum aliquid esse vel non esse in rebus, quemadmodum supra dictum est; quia hoc videtur petere principium.
	Sed hoc petendum est, quod detur nomina aliquid significare; quo non dato, disputatio tollitur.
	Hoc autem dato, oportet ponere definitiones, sicut iam supra dictum est.
	Et ideo ex definitionibus contra eos disputare oportet, et praecipue in proposito, accipiendo definitionem falsi.
	Si autem non est aliud verum, quam illud affirmare, quod falsum est negare, et e converso: et similiter falsum non aliud est quam affirmare id quod negare est verum, et e converso: sequitur quod impossibile sit omnia esse falsa; quia necesse erit vel affirmationem vel negationem esse veram.
	Patet enim, quod verum nihil est aliud quam dicere esse quod est, vel non esse quod non est.
	Falsum autem, dicere non esse quod est, vel esse quod non est.
	Et ideo patet, quod verum est dicere illud esse, quod falsum est non esse; vel non esse, quod falsum est esse.
	Et falsum est dicere id esse, quod verum est non esse; vel non esse quod verum est esse.
	Et ita, ex definitione veri vel falsi, patet quod non sunt omnia falsa.
	Et ratione eadem patet quod non omnia sunt vera.</p>
</div3>

<A NAME="82306"/>
<div3><head>n. 6</head>
<p>Deinde cum dicit amplius si tertiam rationem ponit, quae talis est.
	Constat ex praedictis, quod necesse est de quolibet aut affirmare aut negare, cum nihil sit medium in contradictione.
	Igitur impossibile est omnia falsa esse.
	Et eadem ratione probatur quod impossibile est omnia esse vera, per hoc quod ostensum est, quod non est simul affirmare et negare.</p>
</div3>

<A NAME="82307"/>
<div3><head>n. 7</head>
<p>Deinde cum dicit contingit autem quartam rationem ponit, quae talis est.
	Ad omnes praedictas orationes, idest positiones, contingit hoc inconveniens quod seipsas destruunt.
	Et hoc <hi>est famatum</hi>, idest famosum ab omnibus dictum.
	Unde alius textus habet, <hi>accidit autem et id vulgare</hi>.
	Quod sic probat.
	Ille enim, qui dicit omnia esse vera, facit opinionem contrariam suae opinioni esse veram; sed contraria suae opinionis est quod sua opinio non sit vera: ergo qui dicit omnia esse vera, dicit suam opinionem non esse veram, et ita destruit suam opinionem.
	Et similiter manifestum est quod ille, qui dicit omnia esse falsa, dicit etiam seipsum dicere falsum.</p>
</div3>

<A NAME="82308"/>
<div3><head>n. 8</head>
<p>Et quia posset aliquis dicere quod dicens omnia vera excipit aut aufert ab universalitate suam contrariam, et similiter, qui dicit omnia esse falsa excipit suam opinionem: ideo hanc responsionem excludit; et dicit, quod si ille qui dicit omnia esse vera, excipiat suam contrariam, dicens solam eam esse non veram, et dicens omnia esse falsa excipiat suam opinionem dicens quod ipsa sola non est falsa, nihilominus sequitur quod contingat eis <hi>quaerere</hi>, idest repetere infinitas esse orationes veras contra ponentes omnia esse falsa, et infinitas falsas contra ponentes omnia vera esse.
	Si enim detur una opinio vera, sequetur infinitas esse veras.
	Et si detur una opinio falsa, sequetur infinitas esse falsas.
	Si enim haec positio vel opinio est vera: Socrates sedet, ergo et haec erit vera: Socratem sedere est verum.
	Et si illa est vera, ulterius haec erit vera, Socratem sedere esse verum est verum, et sic in infinitum.
	Semper enim qui dicit de oratione vera quod sit vera, verus est.
	Et qui dicit de oratione falsa quod sit vera, falsus est.
	Et hoc potest procedere in infinitum.</p>
</div3>

<A NAME="82309"/>
<div3><head>n. 9</head>
<p>Deinde cum dicit palam autem disputat contra opiniones destruentes principia naturae, scilicet motum et quietem: et circa hoc tria facit.
	Primo tangit falsitatem harum opinionum; dicens, quod ex praedictis est manifestum, quod nec opinio dicens omnia moveri, nec opinio dicens omnia quiescere, vera est.</p>
</div3>

<A NAME="82310"/>
<div3><head>n. 10</head>
<p>Deinde cum dicit nam si quiescunt secundo ostendit has opiniones esse falsas.
	Et primo ostendit quod opinio sit falsa, quae ponit omnia quiescere: quia si omnia quiescunt, tunc nihil removetur a dispositione, in qua aliquando est; et ideo quicquid est verum, semper erit verum, et quicquid est falsum, semper est falsum.
	Sed hoc videtur inconveniens: transmutatur enim veritas et falsitas propositionis.
	Nec hoc est mirum: quia homo, qui opinatur vel profert propositionem, aliquando non erat, postmodum fuit, et iterum non erit.</p>
</div3>

<A NAME="82311"/>
<div3><head>n. 11</head>
<p>Secundo ostendit esse falsam opinionem quae ponit omnia moveri, duabus rationibus.
	Quarum primam ponit ibi, si vero omnia.
	Quae talis est.
	Si omnia moventur et nihil est quiescens, nihil erit verum in rebus: quia quod est verum, iam est; quod autem movetur nondum est: ergo oportet omnia esse falsa: quod est impossibile, ut ostensum est.</p>
</div3>

<A NAME="82312"/>
<div3><head>n. 12</head>
<p>Deinde cum dicit amplius autem secundam rationem ponit, quae talis est.
	Omne quod permutatur, necessario est ens; quia omne quod permutatur, ex aliquo in aliud permutatur; et omne quod in aliquo permutatur, inest ei quod permutatur.
	Unde non oportet dicere quod quicquid est in re permutata, mutetur, sed quod aliquid sit manens; et ita non omnia moventur.</p>
</div3>

<A NAME="82313"/>
<div3><head>n. 13</head>
<p>Deinde cum dicit sed nec omnia tertiam rationem ponit, excludens quamdam falsam opinionem, quae posset occasionari ex praedictis.
	Posset enim aliquis credere quod, quia non omnia moventur nec omnia quiescunt, quod ideo omnia quandoque moventur et quandoque quiescunt.
	Et hoc removens, dicit, quod non est verum quod omnia quandoque quiescant et quandoque moveantur.
	Sunt enim quaedam mobilia, quae semper moventur; scilicet corpora super caelestia; et est quoddam movens, scilicet primum, quod semper est immobile, et semper eodem modo se habet, ut probatum est octavo physicorum.</p>

</div3>
</div2>

</div1>
<div1 n="5"><head>Liber 5</head>
<div2 n="1"><head>Lectio 1</head>
<A NAME="82314"/>
<div3><head>n. 1</head>
<p>In praecedenti libro determinavit philosophus quid pertineat ad considerationem huius scientiae; hic incipit determinare de rebus, quas scientia ista considerat.
	Et quia ea quae in hac scientia considerantur, sunt omnibus communia, nec dicuntur univoce, sed secundum prius et posterius de diversis, ut in quarto libro est habitum; ideo prius distinguit intentiones nominum, quae in huius scientiae consideratione cadunt.
	Secundo incipit determinare de rebus, quae sub consideratione huius scientiae cadunt, in sexto libro, qui incipit, ibi, principia et causae.
	Cuiuslibet autem scientiae est considerare subiectum, et passiones, et causas; et ideo hic quintus liber dividitur in tres partes.
	Primo determinat distinctiones nominum quae significant causas, secundo, illorum nominum quae significant subiectum huius scientiae vel partes eius, ibi, unum dicitur aliud secundum accidens.
	Tertio nominum quae significant passiones entis inquantum est ens, ibi, perfectum vero dicitur et cetera.
	Prima in duas.
	Primo distinguit nomina significantia causas.
	Secundo quoddam nomen significans quoddam quod consequitur ad causam, scilicet necessarium.
	Nam causa est ad quam de necessitate sequitur aliud, ibi, necessarium dicitur sine quo non contingit.
	Prima dividitur in duas.
	Primo distinguit nomina significantia causas generaliter.
	Secundo distinguit quoddam nomen, quod significat quamdam causam in speciali, scilicet hoc nomen natura, ibi, natura vero dicitur et cetera.</p>
</div3>

<A NAME="82315"/>
<div3><head>n. 2</head>
<p>Prima dividitur in tres.
	Primo distinguit hoc nomen, principium.
	Secundo hoc nomen, causa, ibi, causa vero dicitur.
	Tertio hoc nomen, elementum, ibi, elementum vero dicitur.
	Procedit autem hoc ordine, quia hoc nomen principium communius est quam causa: aliquid enim est principium, quod non est causa; sicut principium motus dicitur terminus a quo.
	Et iterum causa est in plus quam elementum.
	Sola enim causa intrinseca potest dici elementum.
	Circa primum duo facit.
	Primo ponit significationes huius nominis principium.
	Secundo reducit omnes ad unum commune, ibi, omnium igitur principiorum.</p>
</div3>

<A NAME="82316"/>
<div3><head>n. 3</head>
<p>Sciendum est autem, quod principium et causa licet sint idem subiecto, differunt tamen ratione.
	Nam hoc nomen principium ordinem quemdam importat; hoc vero nomen causa, importat influxum quemdam ad esse causati.
	Ordo autem prioris et posterioris invenitur in diversis; sed secundum id, quod primo est nobis notum, est ordo inventus in motu locali, eo quod ille motus est sensui manifestior.
	Sunt autem trium rerum ordines sese consequentes; scilicet magnitudinis, motus, et temporis.
	Nam secundum prius et posterius in magnitudine est prius et posterius in motu; et secundum prius et posterius in motu est prius et posterius in tempore, ut habetur quarto physicorum.
	Quia igitur principium dicitur quod in aliquo ordine, et ordo qui attenditur secundum prius et posterius in magnitudine, est prius nobis notus, secundum autem quod res sunt nobis notae secundum hoc a nobis nominantur, ideo hoc nomen principium secundum propriam sui inquisitionem significat id quod est primum in magnitudine, super quam transit motus.
	Et ideo dicit, quod principium dicitur illud <hi>unde aliquis rem primo moveat</hi>, idest aliqua pars magnitudinis, a qua incipit motus localis.
	Vel secundum aliam literam, <hi>unde aliquid rei primo movebitur</hi>, idest ex qua parte rei aliquid incipit primo moveri.
	Sicut in longitudine et in via quacumque, ex illa parte est principium, unde incipit motus.
	Ex parte vero opposita sive contraria, est <hi>diversum vel alterum</hi>, idest finis vel terminus.
	Sciendum est, quod ad hunc modum pertinet principium motus et principium temporis ratione iam dicta.</p>
</div3>

<A NAME="82317"/>
<div3><head>n. 4</head>
<p>Quia vero motus non semper incipit a principio magnitudinis, sed ab ea parte unde est unicuique in promptu magis ut moveatur, ideo ponit secundum modum, dicens, quod alio modo dicitur principium motus <hi>unde unumquodque fiet maxime optime</hi>, idest unusquisque incipit optime moveri.
	Et hoc manifestat per simile, in disciplinis scilicet in quibus non semper incipit aliquis addiscere ab eo quod est principium simpliciter et secundum naturam, sed ab eo unde aliquid facilius sive opportunius <hi>valet addiscere</hi>, idest ab illis, quae sunt magis nota quo ad nos, quae quandoque posteriora sunt secundum naturam.</p>
</div3>

<A NAME="82318"/>
<div3><head>n. 5</head>
<p>Differt autem hic modus a primo.
	Nam in primo modo ex principio magnitudinis designatur principium motus.
	Hic autem ex principio motus designatur principium in magnitudine.
	Et ideo etiam in illis motibus, qui sunt super magnitudines circulares non habentes principium, accipitur aliquod principium a quo optime vel opportune movetur mobile secundum suam naturam.
	Sicut in motu primi mobilis principium est ab oriente.
	In motibus etiam nostris non semper incipit homo moveri a principio viae, sed quandoque a medio, vel a quocumque termino, unde est ei opportunum primo moveri.</p>
</div3>

<A NAME="82319"/>
<div3><head>n. 6</head>
<p>Ex ordine autem, qui consideratur in motu locali, fit nobis etiam notus ordo in aliis motibus; et ideo sequuntur significationes principii, quae sumuntur secundum principium in generatione vel fieri rerum.
	Quod quidem principium dupliciter se habet.
	Aut enim est <hi>inexistens</hi>, idest intrinsecum; vel <hi>non est inexistens</hi>, idest extrinsecum.</p>
</div3>

<A NAME="82320"/>
<div3><head>n. 7</head>
<p>Dicitur ergo primo modo principium illa pars rei, quae primo generatur, et ex qua generatio rei incipit; sicut in navi fit primo sedile vel carina, quae est quasi navis fundamentum, super quod omnia ligna navis compaginantur.
	Similiter quod primo in domo fit, est fundamentum.
	In animali vero primo fit cor secundum quosdam, et secundum alios cerebrum, aut aliud tale membrum.
	Animal enim distinguitur a non animali, sensu et motu.
	Principium autem motus apparet esse in corde.
	Operationes autem sensus maxime manifestantur in cerebro.
	Et ideo qui consideraverunt animal ex parte motus, posuerunt cor principium esse in generatione animalis.
	Qui autem consideraverunt animal solum ex parte sensus, posuerunt cerebrum esse principium; quamvis etiam ipsius sensus primum principium sit in corde, etsi operationes sensus perficiantur in cerebro.
	Qui autem consideraverunt animal inquantum agit vel secundum aliquas eius operationes, posuerunt membrum adaptatum illi operationi, ut hepar vel aliud huiusmodi, esse primam partem generatam in animali.
	Secundum autem philosophi sententiam, prima pars est cor, quia a corde omnes virtutes animae per corpus diffunduntur.</p>
</div3>

<A NAME="82321"/>
<div3><head>n. 8</head>
<p>Alio autem modo dicitur principium, unde incipit rei generatio, quod tamen est extra rem; et hoc quidem manifestatur in tribus.
	Primo quidem in rebus naturalibus, in quibus principium generationis dicitur, unde primum natus est motus incipere in his quae fiunt per motum, sicut in his quae acquiruntur per alterationem, vel per aliquem alium motum huiusmodi.
	Sicut dicitur homo fieri magnus vel albus.
	Vel unde incipit permutatio, sicut in his quae non per motum, sed per solam fiunt mutationem; ut patet in factione substantiarum, sicut puer est ex patre et matre qui sunt eius principium, et bellum ex convitio, quod concitat animos hominum ad bellum.</p>
</div3>

<A NAME="82322"/>
<div3><head>n. 9</head>
<p>Secundo etiam manifestat in rebus agibilibus sive moralibus aut politicis, in quibus dicitur principium id, ex cuius voluntate vel proposito moventur et mutantur alia; et sic dicuntur principatus in civitatibus illi qui obtinent potestates et imperia, vel etiam tyrannides in ipsis.
	Nam ex eorum voluntate fiunt et moventur omnia in civitatibus.
	Dicuntur autem potestates habere homines, qui in particularibus officiis in civitatibus praeponuntur, sicut iudices et huiusmodi.
	Imperia autem illi, qui universaliter quibuscumque imperant, ut reges.
	Tyrannides autem obtinent, qui per violentiam et praeter iuris ordinem ad suam utilitatem civitates et regnum detinent.</p>
</div3>

<A NAME="82323"/>
<div3><head>n. 10</head>
<p>Tertium exemplum ponit in artificialibus, quia artes etiam simili modo principia esse dicuntur artificiatorum, quia ab arte incipit motus ad artificii constructionem.
	Et inter has maxime dicuntur principia architectonicae, quae a principio <hi>nomen habent</hi>, idest principales artes dictae.
	Dicuntur enim artes architectonicae quae aliis artibus subservientibus imperant, sicut gubernator navis imperat navifactivae, et militaris equestri.</p>
</div3>

<A NAME="82324"/>
<div3><head>n. 11</head>
<p>Ad similitudinem autem ordinis, qui in motibus exterioribus consideratur, attenditur etiam quidam ordo in rerum cognitione; et praecipue secundum quod intellectus noster quamdam similitudinem motus habet, discurrens de principiis in conclusiones.
	Et ideo alio modo dicitur principium, unde res primo innotescit; sicut dicimus principia demonstrationum <hi>esse suppositiones</hi>, idest dignitates et petitiones.</p>
</div3>

<A NAME="82325"/>
<div3><head>n. 12</head>
<p>His etiam modis et causae dicuntur quaedam principia. <hi>Nam omnes causae sunt quaedam principia</hi>.
	Ex causa enim incipit motus ad esse rei, licet non eadem ratione causa dicatur et principium, ut dictum est.</p>
</div3>

<A NAME="82326"/>
<div3><head>n. 13</head>
<p>Deinde cum dicit omnium igitur reducit omnes praedictos modos ad aliquid commune; et dicit quod commune in omnibus dictis modis est, ut dicatur principium illud, quod est primum, aut in esse rei, sicut prima pars rei dicitur principium, aut in fieri rei, sicut primum movens dicitur principium, aut in rei cognitione.</p>
</div3>

<A NAME="82327"/>
<div3><head>n. 14</head>
<p>Sed quamvis omnia principia in hoc, ut dictum est, conveniant, differunt tamen, quia quaedam sunt intrinseca, quaedam extrinseca, ut ex praedictis patet.
	Et ideo natura potest esse principium et elementum, quae sunt intrinseca.
	Natura quidem, sicut illud a quo incipit motus: elementum autem sicut pars prima in generatione rei. <hi>Et mens</hi>, idest intellectus, <hi>et praevoluntas</hi>, idest propositum, dicuntur principia quasi extrinseca.
	Et iterum quasi intrinsecum dicitur principium <hi>substantia rei</hi>, idest forma quae est principium in essendo, cum secundum eam res sit in esse.
	Et secundum etiam praedicta, finis cuius causa fit aliquid, dicitur etiam esse principium.
	Bonum enim, quod habet rationem finis in prosequendo, et malum in vitando, in multis sunt principia cognitionis et motus, sicut in omnibus quae aguntur propter finem.
	In naturalibus enim, et moralibus et artificialibus, praecipue demonstrationes ex fine sumuntur.</p>

</div3></div2>
<div2 n="2"><head>Lectio 2</head>
<A NAME="82328"/>
<div3><head>n. 1</head>
<p>Hic philosophus distinguit quot modis dicitur causa.
	Et circa hoc duo facit.
	Primo assignat species causarum.
	Secundo modos causarum, ibi, modi vero causarum.
	Circa primum duo facit.
	Primo enumerat diversas species causarum.
	Secundo reducit eas ad quatuor, ibi, omnes vero causae dictae.
	Circa primum duo facit.
	Primo enumerat diversas species causarum.
	Secundo manifestat quaedam circa species praedictas, ibi, accidit autem multoties et cetera.
	Dicit ergo primo, quod uno modo dicitur causa id ex quo fit aliquid, et est ei <hi>inexistens</hi>, idest intus existens.
	Quod quidem dicitur ad differentiam privationis, et etiam contrarii.
	Nam ex contrario vel privatione dicitur aliquid fieri sicut ex non inexistente, ut album ex nigro vel album ex non albo.
	Statua autem fit ex aere, et phiala ex argento, sicut ex inexistente.
	Nam cum statua fit, non tollitur ratio aeris, nec si fit phiala, tollitur ratio argenti.
	Et ideo aes statuae, et argentum phialae sunt causa per modum materiae. <hi>Et horum genera</hi>, quia cuiuscumque materia est species aliqua, materia est eius genus, sicut si materia statuae est aes, eius materia erit metallum, et mixtum, et corpus, et sic de aliis.</p>
</div3>

<A NAME="82329"/>
<div3><head>n. 2</head>
<p>Alio autem modo dicitur causa, species et exemplum, id est exemplar; et haec est causa formalis, quae comparatur dupliciter ad rem.
	Uno modo sicut forma intrinseca rei; et haec dicitur species.
	Alio modo sicut extrinseca a re, ad cuius tamen similitudinem res fieri dicitur; et secundum hoc, exemplar rei dicitur forma.
	Per quem modum ponebat Plato ideas esse formas.
	Et, quia unumquodque consequitur naturam vel generis vel speciei per formam suam, natura autem generis vel speciei est id quod significat definitio, dicens quid est res, ideo forma est ratio ipsius <hi>quod quid erat esse</hi>, idest definitio per quam scitur quid est res.
	Quamvis enim in definitione ponantur aliquae partes materiales, tamen id quod est principale in definitione, oportet quod sit ex parte formae.
	Et ideo haec est ratio quare forma est causa, quia perficit rationem quidditatis rei.
	Et sicut id quod est genus materiae, est etiam materia, ita etiam genera formarum sunt formae rerum; sicut forma consonantiae diapason, est proportio duorum ad unum.
	Quando enim duo soni se habent adinvicem in dupla proportione, tunc est inter eos consonantia diapason, unde dualitas est forma eius.
	Nam proportio dupla ex dualitate rationem habet.
	Et, quia numerus est genus dualitatis, ideo ut universaliter loquamur, etiam numerus est forma diapason, ut scilicet dicamus quod diapason est secundum proportionem numeri ad numerum.
	Et non solum tota definitio comparatur ad definitum ut forma, sed etiam partes definitionis, quae scilicet ponuntur in definitione in recto.
	Sicut enim animal gressibile bipes est forma hominis, ita animal, et gressibile, et bipes.
	Ponitur autem interdum materia in definitione, sed in obliquo; ut cum dicitur, quod anima est actus corporis organici physici potentia vitam habentis.</p>
</div3>

<A NAME="82330"/>
<div3><head>n. 3</head>
<p>Tertio modo dicitur causa unde primum est principium permutationis et quietis; et haec est causa movens, vel efficiens.
	Dicit autem, motus, aut etiam quietis, quia motus naturalis et quies naturalis in eamdem causam reducuntur, et similiter quies violenta et motus violentus.
	Ex eadem enim causa ex qua movetur aliquid ad locum, quiescit in loco. <hi>Sicut consiliator est causa</hi>.
	Nam ex consiliatore incipit motus in eo, qui secundum consilium agit ad rei conservationem.
	Et similiter <hi>pater est causa filii</hi>.
	In quibus duobus exemplis duo principia motus tetigit ex quibus omnia fiunt, scilicet propositum in consiliatore, et naturam in patre.
	Et universaliter omne faciens est causa facti per hunc modum, et permutans permutati.</p>
</div3>

<A NAME="82331"/>
<div3><head>n. 4</head>
<p>Sciendum est autem quod secundum Avicennam quatuor sunt modi causae efficientis; scilicet perficiens, disponens, adiuvans, et consilians.
	Perficiens autem dicitur causa efficiens, quae ultimam rei perfectionem causat, sicut quod inducit formam substantialem in rebus naturalibus, vel artificialem in artificialibus, ut aedificator domus.</p>
</div3>

<A NAME="82332"/>
<div3><head>n. 5</head>
<p>Disponens autem quod non inducit ultimam formam perfectivam, sed tantummodo praeparat materiam ad formam; sicut ille, qui dolat ligna et lapides, dicitur domum facere.
	Et haec non proprie dicitur efficiens domus; quia id, quod ipse facit, non est domus nisi in potentiam.
	Magis tamen proprie erit efficiens, si inducat ultimam dispositionem ad quam sequitur de necessitate forma; sicut homo generat hominem non causans intellectum, qui est ab extrinseco.</p>
</div3>

<A NAME="82333"/>
<div3><head>n. 6</head>
<p>Adiuvans autem dicitur causa secundum quod operatur ad principalem effectum.
	In hoc tamen differt ab agente principali, quia principale agens agit ad finem proprium, adiuvans autem ad finem alienum; sicut qui adiuvat regem in bello, operatur ad finem regis.
	Et haec est dispositio causae secundariae ad primam; nam causa secunda operatur propter finem primae causae in omnibus agentibus per se ordinatis, sicut militaris propter finem civilis.</p>
</div3>

<A NAME="82334"/>
<div3><head>n. 7</head>
<p>Consilians autem differt ab efficiente principali, inquantum dat finem et formam agendi.
	Et haec est habitudo primi agentis per intellectum ad omne agens secundum, sive sit naturale, sive intellectuale.
	Nam primum agens intellectuale in omnibus dat finem et formam agendi secundo agenti, sicut architector navis navim operanti, et primus intellectus toti naturae.</p>
</div3>

<A NAME="82335"/>
<div3><head>n. 8</head>
<p>Ad hoc autem genus causae reducitur quicquid facit aliquid quocumque modo esse, non solum secundum esse substantiale, sed secundum accidentale; quod contingit in omni motu.
	Et ideo non solum dicit quod faciens sit causa facti, sed etiam mutans mutati.</p>
</div3>

<A NAME="82336"/>
<div3><head>n. 9</head>
<p>Quarto modo dicitur causa finis; hoc autem est cuius causa aliquid fit, sicut sanitas est causa ambulandi.
	Et quia de fine videbatur minus quod esset causa, propter hoc quod est ultimum in esse, unde etiam ab aliis prioribus philosophis haec causa est praetermissa, ut in primo libro praehabitum est, ideo specialiter probat de fine quod sit causa.
	Nam haec quaestio quare, vel propter quid, quaerit de causa: cum enim quaeritur quare, vel propter quid quis ambulat, convenienter respondentes dicimus, ut sanetur.
	Et sic respondentes opinamur reddere causam.
	Unde patet quod finis est causa.
	Non solum autem ultimum, propter quod efficiens operatur, dicitur finis respectu praecedentium; sed etiam omnia intermedia quae sunt inter primum agens et ultimum finem, dicuntur finis respectu praecedentium; et eodem modo dicuntur causa unde principium motus respectu sequentium: sicut inter medicinam, quae est primum agens in hoc ordine, et sanitatem quae est ultimus finis, sunt ista media: scilicet attenuatio, quae est propinquissima sanitati in his, qui superabundant in humoribus, et purgatio, per quam acquiritur attenuatio, <hi>et pharmacia</hi>, idest medicina laxativa, et ex qua purgatio causatur, et <hi>organa</hi> idest instrumenta quibus medicina vel pharmacia praeparatur et ministratur.
	Huiusmodi etiam omnia sunt propter finem; et tamen unum eorum est finis alterius.
	Nam attenuatio est finis purgationis, et purgatio pharmaciae.
	Haec autem intermedia posita differunt adinvicem in hoc, quaedam eorum sunt organa, sicut instrumenta quibus medicina praeparatur et ministratur, et ipsa medicina ministrata qua natura utitur ut instrumento; quaedam vero sunt opera, idest operationes, sive actiones, ut purgatio et attenuatio.</p>
</div3>

<A NAME="82337"/>
<div3><head>n. 10</head>
<p>Concludit ergo quod <hi>causae toties dicuntur</hi>, idest quatuor modis.
	Et addit <hi>fere</hi> propter modos causarum quos infra ponet.
	Vel etiam ideo, quia illae eaedem species non eadem ratione in omnibus inveniuntur.</p>
</div3>

<A NAME="82338"/>
<div3><head>n. 11</head>
<p>Deinde cum dicit accidit autem ponit quaedam, quae consequuntur circa causas ex praedictis; et sunt tria: quorum primum est, quod quia causa multis modis dicitur, contingit multas causas esse unius rei non secundum accidens, sed secundum se.
	Quod enim secundum accidens multae sint causae unius rei, hoc difficile non videbatur; quia rei, quae est causa per se alicuius effectus, multa possunt accidere, qua omnia illius effectus possunt etiam causa per accidens dici: sed, quod causae per se sint multae unius, hoc fit manifestum ex hoc, quod causae multipliciter dicuntur.
	Statuae enim causa per se et non per accidens est factor statuae, et aes; sed non eodem modo.
	Hoc enim est impossibile quod eiusdem secundum idem genus, sint multae causae per se eodem ordine; licet possint esse plures causae hoc modo, quod una sit proxima, alia remota: vel ita, quod neutrum sit causa sufficiens, sed utrumque coniunctim; sicut patet in multis, qui trahunt navem.
	Sed in proposito diversis modis ista duo sunt causa statuae: aes quidem ut materia, artifex vero ut efficiens.</p>
</div3>

<A NAME="82339"/>
<div3><head>n. 12</head>
<p>Secundum ponit ibi, et adinvicem dicit, quod etiam contingit, quod aliqua duo adinvicem sibi sunt causae: quod impossibile est in eodem genere causae.
	Manifestum vero fit multipliciter dictis causis.
	Sicut dolor ex incisione vulneris est causa sanitatis, ut efficiens sive principium motus: sanitas autem est causa illius doloris, ut finis.
	Secundum enim idem genus causae aliquid esse causam et causatum est impossibile.
	Alia litera habet melius <hi>laborare causa est euexiae</hi>, idest bonae dispositionis, quae causatur ex labore moderato, qui ad digestionem confert et superfluos humores consumit.</p>
</div3>

<A NAME="82340"/>
<div3><head>n. 13</head>
<p>Sciendum est autem, quod cum sint quatuor causae superius positae, earum duae sibiinvicem correspondent, et aliae duae similiter.
	Nam efficiens et finis sibi correspondent invicem, quia efficiens est principium motus, finis autem terminus.
	Et similiter materia et forma: nam forma dat esse, materia autem recipit.
	Est igitur efficiens causa finis, finis autem causa efficientis.
	Efficiens est causa finis quantum ad esse quidem, quia movendo perducit efficiens ad hoc, quod sit finis.
	Finis autem est causa efficientis non quantum ad esse, sed quantum ad rationem causalitatis.
	Nam efficiens est causa inquantum agit: non autem agit nisi causa finis.
	Unde ex fine habet suam causalitatem efficiens.
	Forma autem et materia sibiinvicem sunt causa quantum ad esse.
	Forma quidem materiae inquantum dat ei esse actu; materia vero formae inquantum sustentat ipsam.
	Dico autem utrumque horum sibi invicem esse causam essendi vel simpliciter vel secundum quid.
	Nam forma substantialis dat esse materiae simpliciter.
	Forma autem accidentalis secundum quid, prout etiam forma est.
	Materia etiam quandoque non sustentat formam secundum esse simpliciter, sed secundum quod est forma huius, habens esse in hoc, sicut se habet corpus humanum ad animam rationalem.</p>
</div3>

<A NAME="82341"/>
<div3><head>n. 14</head>
<p>Tertium ponit ibi, amplius autem dicit, quod idem contrariorum contingit esse causam.
	Quod etiam difficile videbatur vel impossibile, si similiter ad utrumque referatur; sed dissimiliter est causa utriusque.
	Illud enim, quod per sui praesentiam est causa huius, quando est absens <hi>causamur</hi> idest accusamus ipsum <hi>de contrario</hi>, idest dicimus ipsum esse causam contrarii.
	Sicut patet, quod gubernator per sui praesentiam est causa salutis navis, dicimus eius absentiam esse causam perditionis.
	Ne autem putetur quod hoc sit referendum ad diversa genera causarum sicut et priora duo, ideo subiungit quod utrumque istorum reducitur ad idem genus causae, scilicet ad causam moventem.
	Eodem enim modo oppositum est causa oppositi, quo haec est causa huius.</p>

</div3></div2>
<div2 n="3"><head>Lectio 3</head>
<A NAME="82342"/>
<div3><head>n. 1</head>
<p>Hic philosophus reducit omnes causas in quatuor modos causarum praedictos; dicens, quod omnia quae dicuntur causae, incidunt in praedictos quatuor modos.
	Dicuntur enim <hi>elementa</hi>, idest literae, causae syllabarum, et materia artificialium dicitur esse causa factorum per artem, et ignis et terra et huiusmodi omnia simplicia corpora, dicuntur esse causae corporum mixtorum.
	Et partes dicuntur esse causa totius. <hi>Et suppositiones</hi>, idest propositiones praemissae, ex quibus propositis syllogizatur, dicuntur esse causa conclusionis.
	Et in omnibus istis est una ratio causae, secundum quod dicitur causa illud ex quo fit aliquid, quod est ratio causae materialis.</p>
</div3>

<A NAME="82343"/>
<div3><head>n. 2</head>
<p>Sciendum est autem, quod propositiones dicuntur esse materia conclusionis, non quidem secundum quod sub tali forma existunt, vel secundum virtutem earum; (sic enim magis se habent in ratione causae efficientis); sed quantum ad terminos, ex quibus componuntur.
	Nam ex terminis praemissarum componitur conclusio, scilicet ex maiori et ex minori extremitate.</p>
</div3>

<A NAME="82344"/>
<div3><head>n. 3</head>
<p>Inter ea autem ex quibus res integratur, aliquid se habet per modum subiecti, sicut partes et alia quae praedicta sunt; alia vero se habent ut <hi>quod quid erat esse</hi>, scilicet totum, et compositio, et species, quae pertinent ad rationem formae, secundum quam quidditas rei completur.
	Sciendum est enim, quod quandoque una res simpliciter est alicuius materia, sicut argentum phialae; et tunc forma correspondens tali materiae potest dici species.
	Quandoque autem plures adinvicem adunatae sunt materia alicuius rei.
	Quod quidem contingit tripliciter.
	Quandoque enim adunantur secundum ordinem tantum, sicut homines in exercitu, vel domus in civitate; et sic pro forma respondet totum, quod designatur nomine exercitus vel civitatis.
	Quandoque autem non solum adunantur ordine, sed contactu et colligatione, sicut apparet in partibus domus; et tunc respondet pro forma compositio.
	Quandoque autem super hoc additur alteratio componentium, quod contingit in mixtione; et tunc forma est ipsa mixtio, quae tamen est quaedam compositionis species.
	Ex quolibet autem trium horum sumitur quod quid est rei, scilicet ex compositione et specie et toto: sicut patet si definiretur exercitus, domus et phiala.
	Sic ergo habemus duos modos causae.</p>
</div3>

<A NAME="82345"/>
<div3><head>n. 4</head>
<p>Secundum autem aliam rationem dicitur causa sperma et medicus et consiliator, et universaliter omne faciens, ex eo scilicet quod sunt principia motus et quietis.
	Unde iam hoc est aliud genus causae, propter aliam rationem causandi.
	Ponit autem sperma in hoc genere causae, quia secundum eius sententiam sperma vim habet activam, menstruum autem mulieris cedit in materiam concepti.</p>
</div3>

<A NAME="82346"/>
<div3><head>n. 5</head>
<p>Quarta vero ratio causandi est secundum quod aliqua dicuntur causae per modum finis et boni respectu aliorum.
	Illud enim cuius causa fit aliquid, est optimum inter alia <hi>et vult esse</hi> idest habet aptitudinem ut sit aliorum finis.
	Quia vero posset aliquis obiicere quod non semper bonum est finis, cum quandoque aliqui inordinate agentes malum finem sibi constituant, ideo respondet, quod nihil ad propositum differt dicere quod simpliciter sit bonum vel apparens bonum.
	Qui enim agit, agit per se loquendo propter bonum; hoc enim intendit; per accidens autem propter malum, inquantum accidit ei quod existimat bonum esse.
	Nullus enim agit propter aliquid intendens malum.</p>
</div3>

<A NAME="82347"/>
<div3><head>n. 6</head>
<p>Sciendum autem est, quod licet finis sit ultimus in esse in quibusdam, in causalitate tamen est prior semper.
	Unde dicitur causa causarum, quia est causa causalitatis in omnibus causis.
	Est enim causa causalitatis efficientis, ut iam dictum est.
	Efficiens autem est causa causalitatis et materiae et formae.
	Nam facit per suum motum materiam esse susceptivam formae, et formam inesse materiae.
	Et per consequens etiam finis est causa causalitatis et materiae et formae; et ideo potissimae demonstrationes sumuntur a fine, in illis in quibus agitur aliquid propter finem, sicut in naturalibus, in moralibus et artificialibus.
	Concludit igitur, quod praedicta sunt causae, et quod causae secundum tot species distinguuntur.</p>
</div3>

<A NAME="82348"/>
<div3><head>n. 7</head>
<p>Deinde cum dicit <hi>modi vero</hi> distinguit modos causarum.
	Est autem distinctio causae per species et per modos.
	Nam distinctio per species est penes diversas rationes causandi; et ideo est quasi divisio per differentias essentiales species constituentes.
	Divisio autem per modos est penes diversas habitudines causae ad causatum.
	Et ideo est in his quae habent eamdem rationem causandi, sicut per se et per accidens, remotum et propinquum.
	Unde est quasi per differentias accidentales non diversificantes speciem.</p>
</div3>

<A NAME="82349"/>
<div3><head>n. 8</head>
<p>Dicit ergo, quod multi sunt modi causarum, sed pauciores inveniuntur quando <hi>capitulatim</hi>, idest quodam compendio comprehenduntur.
	Per se enim et per accidens sunt duo modi; tamen reducuntur ad unum capitulum, secundum quod est eadem consideratio de utroque.
	Et similiter est de aliis modis oppositis.
	Causae enim multis modis dicuntur, non solum quantum ad diversas species causae, sed etiam quantum ad causas conspeciales, quae scilicet reducuntur ad unam speciem causae.</p>
</div3>

<A NAME="82350"/>
<div3><head>n. 9</head>
<p>Dicitur enim una prior, et altera posterior.
	Prius autem et posterius in causis invenitur dupliciter.
	Uno modo in causis diversis numero adinvicem ordinatis, quarum una est prima et remota, et alia secunda et propinqua; sicut in causis efficientibus homo generat hominem ut causa propinqua et posterior, sol autem ut causa prior et remota: et similiter potest considerari in aliis speciebus causarum.
	Alio modo in una et eadem causa numero secundum ordinem rationis qui est inter universale et particulare.
	Nam universale naturaliter est prius, particulare posterius.</p>
</div3>

<A NAME="82351"/>
<div3><head>n. 10</head>
<p>Praetermittit autem primum modum, et accipit secundum.
	In secundo enim modo immediate effectus ab utraque causa existit, scilicet priori et posteriori, quod in primo non convenit.
	Unde dicit, quod sanitatis causa est medicus et artifex in genere causae efficientis.
	Artifex quidem ut universale, et prius; medicus vero ut particulare, sive speciale, et posterius.
	Similiter etiam in causis formalibus dupliciter est causa formalis: ut diapason duplum, vel proportio dupla, vel dualitas est causa formalis, ut speciale et posterius; numerum autem, vel proportio numeri ad numerum vel ad unum, ut universale et prius.
	Et ita <hi>semper ea quae continent singularia</hi>, scilicet universalia, dicuntur causae priores.</p>
</div3>

<A NAME="82352"/>
<div3><head>n. 11</head>
<p>Alia divisio est causarum, secundum quod aliquid dicitur esse causa per se et per accidens.
	Sicut enim causa per se dividitur in universale et particulare, sive in prius et posterius, ita etiam causa per accidens.
	Unde non solum ipsae causae accidentales dicuntur causae per accidens, sed etiam ipsarum genera.
	Ut statuae factor, statuae causa est per se; Polycletus autem per accidens est causa, inquantum accidit ei factorem statuae esse.
	Et sicut Polycletus est causa statuae per accidens, ita omnia universalia <hi>continentia accidens</hi>, idest causam per accidens, dicuntur per accidens causae; sicut homo et animal, quae sub se continent Polycletum, qui est homo et animal.</p>
</div3>

<A NAME="82353"/>
<div3><head>n. 12</head>
<p>Et sicut causarum per se quaedam sunt propinquae, quaedam remotae, ut dictum est, ita et inter causas per accidens.
	Nam Polycletus est causa statuae magis propinqua quam album et musicum.
	Magis enim remotus modus praedicationis per accidens est, cum accidens praedicatur de accidente, quam cum accidens praedicatur de subiecto.
	Accidens enim non praedicatur de accidente, nisi quia ambo praedicantur de subiecto.
	Unde magis remotum est ut attribuatur uni accidenti quod est alterius, sicut musico quod est aedificatoris, quam quod attribuatur subiecto quod est accidentis, sicut Polycleto quod est aedificatoris.</p>
</div3>

<A NAME="82354"/>
<div3><head>n. 13</head>
<p>Sciendum autem est, quod aliquid potest dici causa per accidens alterius dupliciter.
	Uno modo ex parte causae; quia scilicet illud quod accidit causae, dicitur causa per accidens, sicut si album dicatur causa domus.
	Alio modo ex parte effectus; ut scilicet aliquid dicatur causa per accidens alicuius, quod accidit ei quod est effectus per se.
	Quod quidem potest esse tripliciter.
	Uno modo, quia habet ordinem necessarium ad effectum, sicut remotio impedimenti habet ordinem necessarium ad effectum.
	Unde removens prohibens dicitur movens per accidens; sive illud accidens sit contrarium, sicut cholera prohibet frigiditatem, unde scamonaea dicitur infrigidare per accidens, non quia causet frigiditatem sed quia tollit impedimentum frigiditatis, quod est ei contrarium, scilicet choleram: sive etiam si non sit contrarium, sicut columna impedit motum lapidis, unde removens columnam dicitur per accidens movere lapidem superpositum alio modo, quando accidens habet ordinem ad effectum, non tamen necessarium, nec ut in pluribus, sed ut in paucioribus, sicut inventio thesauri ad fossionem in terra.
	Et hoc modo fortuna et casus dicuntur causae per accidens.
	Tertio, quando nullum ordinem habent, nisi forte secundum existimationem; sicut si aliquis dicat se esse causam terraemotus, quia eo intrante domum accidit terraemotus.</p>
</div3>

<A NAME="82355"/>
<div3><head>n. 14</head>
<p>Tertia distinctio est, secundum quod prae omnibus his vel praeter omnia haec, quae dicuntur esse secundum se sive per se, et secundum accidens, quaedam sunt causae in potentia, quaedam ut agentia, idest in actu.
	Sicut aedificationis causa est aedificator in potentia.
	Hoc enim sonat habitum vel officium.
	Vel aedificans actu.</p>
</div3>

<A NAME="82356"/>
<div3><head>n. 15</head>
<p>Et eisdem modis, quibus dividuntur causae, possunt dividi causata in quibus vel quorum causae sunt causae.
	Potest enim dividi causatum per prius et posterius sive particulare et universale; sicut si dicamus, quod statuae factor est causa huius statuae, quod est posterius, aut statuae, quod est universalius et prius, aut imaginis, quod est adhuc universalius.
	Et similiter aliquid est causa formalis huius aeris, aut aeris, quod est universalius, aut materiae, quod est adhuc universalius.
	Et similiter potest dici in accidentalibus, scilicet in effectibus per accidens.
	Nam statuae factor qui est causa statuae, est etiam causa gravis vel albi vel rubei quae accidunt ex parte materiae, et non sunt ab hoc agente causata.</p>
</div3>

<A NAME="82357"/>
<div3><head>n. 16</head>
<p>Ulterius ponit quartam distinctionem causae, quae est in simplex et in compositum; ut simplex causa dicatur secundum quod accipitur causa statuae per se totum ut statuae factor, sive per accidens tantum, scilicet Polycletus.
	Composita autem secundum quod utrumque simul accipitur, ut dicatur causa statuae Polycletus statuae factor.</p>
</div3>

<A NAME="82358"/>
<div3><head>n. 17</head>
<p>Est autem alius modus quo causae possunt dici compositae, secundum quod plures causae concurrunt ad unius rei constitutionem; sicut plures homines ad trahendum navem, vel plures lapides, ut sint materia domus.
	Sed hoc praetermisit, quia nullum illorum est causa, sed pars causae.</p>
</div3>

<A NAME="82359"/>
<div3><head>n. 18</head>
<p>His autem modis positis, colligit istorum modorum numerum, dicens, quod isti modi causarum sunt sex et variantur dupliciter, et ita efficiuntur duodecim.
	Hi enim modi sex sunt aut singulare, aut genus, quod superius dixit prius et posterius.
	Et secundum se et per accidens, ad quod etiam reducitur genus accidentis, nam genus accidentis est causa per accidens.
	Et iterum per complexum et simplex.
	Hi autem sex modi ulterius dividuntur per potentiam et per actum, et sunt duodecim.
	Ideo autem oportet omnes istos modos per potentiam et actum dividi, quia potentia et actus diversificant habitudinem causae ad effectum.
	Nam causae in actu particulares sunt simul et tolluntur cum suis effectibus, sicut hic medicans cum hoc convalescente, et hic aedificans cum hoc aedificato: non enim potest aliquid actu aedificari, nisi sit actu aedificans.
	Sed causae secundum potentiam non semper removentur cum effectibus; sicut domus et aedificator non simul corrumpuntur.
	In quibusdam tamen contingit, quod remota actione efficientis tollitur substantia effectus, sicut in his quorum esse est in fieri, vel quorum causa non solum est effectui causa fiendi sed essendi.
	Unde remota illuminatione solis ab aere, tollitur lumen.
	Dicit autem causas singulares, quia actus singularium sunt, ut in primo huius habitum est.</p>

</div3></div2>
<div2 n="4"><head>Lectio 4</head>
<A NAME="82360"/>
<div3><head>n. 1</head>
<p>Hic distinguit hoc nomen elementum.
	Circa quod duo facit.
	Primo assignat diversos modos elementi.
	Secundo ostendit quid in omnibus sit commune, ibi, omnium autem commune.
	Circa primum duo facit.
	Primo ostendit quomodo elementum proprie dicatur.
	Secundo quomodo dicatur transumptive, ibi, et transferentes elementum et cetera.
	Ponit ergo primo, quamdam elementi descriptionem; ex qua colligi potest, quod quatuor sunt de ratione elementi.
	Quorum primum est, ut sit causa sicut ex quo: per quod patet, quod elementum ponitur in genere causae materialis.</p>
</div3>

<A NAME="82361"/>
<div3><head>n. 2</head>
<p>Secundum est, quod sit principium ex quo aliquid fiat primo.
	Cuprum enim est ex quo fit statua; non tamen est elementum, quia habet aliquam aliam materiam ex qua fit.</p>
</div3>

<A NAME="82362"/>
<div3><head>n. 3</head>
<p>Tertium est, quod sit inexistens sive intrinsecum: per quod differt elementum ab omni eo ex quo fit aliquid sicut ex transeunte, sive sit privatio, aut contrarium, sive materia contrarietati et privationi subiecta, quae est materia transiens.
	Ut cum dicimus, quod homo musicus fit ex homine non musico, vel musicum ex non musico.
	Elementa enim oportet manere in his quorum sunt elementa.</p>
</div3>

<A NAME="82363"/>
<div3><head>n. 4</head>
<p>Quartum est, quod habeat aliquam speciem, quae non dividatur in diversas species: per quod differt elementum a materia prima, qua nullam speciem habet, et etiam ab omnibus materiis, quae in diversas species resolvi possunt, sicut sanguis et huiusmodi.
	Propter hoc dicit, quod elementum est ex quo aliquid componitur, quantum ad primum. <hi>Primo</hi>, quantum ad secundum. <hi>Inexistente</hi>, quantum ad tertium. <hi>Indivisibili specie in aliam speciem</hi>, quantum ad quartum.</p>
</div3>

<A NAME="82364"/>
<div3><head>n. 5</head>
<p>Hanc autem definitionem manifestat in quatuor, in quibus utimur nomine elementi.
	Dicimus enim ipsas literas esse elementa vocis, quia ex eis omnis vox componitur, et primo.
	Quod ex hoc patet, quia omnes voces in literas resolvuntur, sicut in ultima.
	Quod est enim ultimum in resolutione, oportet esse primum in compositione.
	Literae autem non resolvuntur ulterius in alias voces specie diversas.
	Sed, si aliquo modo dividantur, particulae in quas fit divisio, erunt <hi>conformes</hi>, idest unius speciei, sicut omnes particulae aquae sunt aqua.
	Dividitur autem litera secundum tempora prolationis, prout litera longa dicitur habere duo tempora, brevis vero unum.
	Nec tamen partes, in quas sic dividuntur literae, sunt diversae secundum speciem vocis.
	Non est autem ita de syllaba: nam eius partes sunt diversae secundum speciem: alius enim sonus est secundum speciem, quem facit vocalis et consonans, ex quibus syllaba componitur.</p>
</div3>

<A NAME="82365"/>
<div3><head>n. 6</head>
<p>Secundum exemplum ponit in corporibus naturalibus, in quibus etiam quaedam dicimus elementa quorumdam.
	Illa enim dicuntur corporum esse elementa, in quae ultimo resolvuntur omnia corpora mixta: et per consequens ea sunt, ex quibus primo componuntur huiusmodi corpora.
	Ipsa autem corpora, quae elementa dicuntur, non dividuntur in alia corpora specie differentia, sed in partes consimiles, sicut quaelibet pars aquae est aqua.
	Et quicumque posuerunt tale corpus esse unum, scilicet in quod omnia resolvuntur, et ipsum non resolvitur in alia, dixerunt unum esse elementum.
	Quidam vero aquam, quidam autem aerem, quidam autem ignem.
	Qui vero posuerunt plura talia corpora, dixerunt etiam esse elementa plura.
	Sciendum est, quod cum in definitione elementi ponatur, quod non dividitur in diversa secundum speciem, non est intelligendum de partibus in quas aliquid dividitur divisione quantitatis: sic enim lignum esset elementum, quia quaelibet pars ligni est lignum: sed de divisione, quae fit secundum alterationem, sicut corpora mixta resolvuntur in simplicia.</p>
</div3>

<A NAME="82366"/>
<div3><head>n. 7</head>
<p>Tertium exemplum ponit in demonstrationibus; in quibus etiam utimur nomine elementi, sicut dicitur liber elementorum Euclidis.
	Et dicit, quod modo simili et propinquo dictis dicuntur elementa, quae <hi>sunt diagrammatum</hi>, idest descriptionum geometralium elementa.
	Et non solum hoc potest dici in geometria, sed universaliter in omnibus demonstrationibus.
	Illae enim demonstrationes, quae existunt in tribus terminis tantum, dicuntur esse aliorum elementa.
	Nam ex his componuntur aliae demonstrationes, et in ea resolvuntur.
	Quod sic patet.
	Secunda enim demonstratio accipit pro principio conclusionem primae demonstrationis, inter cuius terminos intelligitur medium, quod fuit primae demonstrationis principium.
	Et sic secunda demonstratio erit ex quatuor terminis; prima ex tribus tantum, tertia vero ex quinque, quarta ex sex, et sic quaelibet demonstratio unum terminum addit.
	In quo manifestum est demonstrationes primas in postremis includi: ut si sit haec demonstratio prima: omne b est a: omne c est b: ergo omne c est a: hoc includetur in hac, omne c est a: omne d est c: ergo omne d est a.
	Et ulterius ista in alia, quae concludit, omne e est a: ut quasi videatur esse ad hanc ultimam conclusionem unus syllogismus ex pluribus syllogismis compositus plura media habens, ut dicatur sic, omne b est a: et omne c est b: et omne d est c: et omne e est d: ergo omne e est a.
	Prima igitur demonstratio, quae habebat unum medium et solum tres terminos, est simplex et non resolvitur in aliam demonstrationem, sed omnes aliae resolvuntur in ipsam.
	Et ideo syllogismi primi, qui fiunt ex terminis tribus per unum medium, elementa dicuntur.</p>
</div3>

<A NAME="82367"/>
<div3><head>n. 8</head>
<p>Deinde cum dicit et transferentes ostendit quomodo elementum dicatur transumptive; dicens, quod ex hac praemissa ratione et significatione elementi transtulerunt quidam hoc nomen elementum ad significandum aliquid, quod est unum, et parvum, et ad multa utile.
	Ex hoc enim quod elementum est indivisibile in diversas species, acceperunt quod sit unum.
	Ex eo vero quod est primum, quod sit simplex.
	Ex eo vero, quod ex elementis alia componuntur, acceperunt quod sit utile ad multa.
	Unde hanc rationem elementi constituerunt, ut elementum dicerent omne illud, quod est parvum in quantitate, et simplex, quasi ex aliis non compositum, et indivisibile in diversa.</p>
</div3>

<A NAME="82368"/>
<div3><head>n. 9</head>
<p>Hac autem ratione elementi constituta, per transumptionem contingebat eis ut duos modos elementorum adinvenirent; quorum primus est, ut ea quae sunt maxime universalia, dicerent elementa.
	Universale enim est unum secundum rationem, et est simplex, quia eius definitio non componitur ex diversis, et est in multis, et sic est ad multa utile, sive sit in omnibus, sicut unum et ens; sive in pluribus, sicut alia genera.
	Per eamdem vero rationem contingebat eis secundo, quod punctum et unitatem dicerent esse principia vel elementa, quia utrumque eorum est unum simplex et ad multa utile.</p>
</div3>

<A NAME="82369"/>
<div3><head>n. 10</head>
<p>Sed in hoc a vera ratione elementi defecerunt, quia universalia non sunt materia, ex quibus componuntur particularia, sed praedicant eorum substantiam.
	Similiter et punctus non est materia linearum; non enim linea ex punctis componitur.</p>
</div3>

<A NAME="82370"/>
<div3><head>n. 11</head>
<p>Hac autem transumptiva elementi ratione constituta, patet solutio cuiusdam quaestionis in tertio libro disputatae; scilicet quid sit magis elementum, utrum genus vel species, et utrum genus magis quam differentia.
	Patet enim consequi quod genera magis sunt elementa, quia genera magis sunt universalia et indivisibilia.
	Non enim est ratio eorum et definitio, quam oporteat componi ex genere et differentia; sed definitiones proprie dantur de speciebus.
	Et si aliquod genus definitur, non definitur inquantum est genus, sed inquantum est species; et ideo species dividitur in diversa, et propter hoc non habent rationem elementi.
	Genus autem non dividitur in diversa: et ideo dixerunt genera esse elementa magis quam species.
	Alia translatio habet <hi>una enim est eorum ratio</hi> idest indivisibilis, quia genera, etsi non habeant definitionem, tamen id quod significatur per nomen generis, est quaedam conceptio intellectus simplex, quae ratio dici potest.</p>
</div3>

<A NAME="82371"/>
<div3><head>n. 12</head>
<p>Et sicut genus est magis elementum quam species, quia est simplicius; ita etiam magis quam differentia, licet ipsa simplex sit, quia genus est universalius.
	Quod ex hoc patet: quia cuicumque inest differentia, inest genus, cum per se differentiae non transcendant genus: non tamen oportet quod ad omne id sequatur differentia cui convenit genus.</p>
</div3>

<A NAME="82372"/>
<div3><head>n. 13</head>
<p>Ultimo autem dicit, quod omnibus praedictis modis elementi hoc est commune, esse primum in unoquoque, sicut dictum est.</p>

</div3></div2>
<div2 n="5"><head>Lectio 5</head>
<A NAME="82373"/>
<div3><head>n. 1</head>
<p>Hic distinguit hoc nomen natura: cuius quidem consideratio, licet non videatur ad primum philosophum, sed magis ad naturalem pertinere, ideo tamen hic hoc nomen natura distinguitur, quia natura secundum sui quamdam acceptionem de omni substantia dicitur, ut patebit.
	Et per consequens cadit in consideratione philosophi primi, sicut et substantia universalis.
	Circa hoc autem duo facit.
	Primo distinguit diversos modos, quibus natura dicitur.
	Secundo reducit omnes ad unum primum, ibi, ex dictis igitur.
	Circa primum duo facit.
	Primo ponit quinque modos principales.
	Secundo ponit duos alios adiunctos duobus ultimis, ibi, natura autem prima materia.
	Dicit ergo primo, quod natura dicitur uno modo generatio generatorum, vel ut alia litera habet melius, <hi>nascentium</hi>.
	Non enim omnia generata nascentia dici possunt; sed solum in viventibus, sicut in plantis, sive in animalibus, et in partibus eorum.
	Non autem generatio rerum non viventium potest dici natura proprie loquendo secundum communem usum vocabuli, sed solum generatio viventium; ut dicatur natura ipsa nativitas vel ipsa nascentia, quod ipsum nomen sonare videtur. <hi>Ut si quis porrigens dicat naturam</hi>.
	Litera ista corrupta est.
	Quod ex alia translatione patet, quae sic habet <hi>ut si quis producens dicat ypsilon</hi>.
	Physis enim, quod apud Graecos naturam significat, si pro generatione viventium accipiatur, habet primum ypsilon productum; si vero pro principio, sicut communiter utitur, habet primum ypsilon breve.
	Posset tamen per hanc literam intelligi quod hoc nomen natura de generatione viventium dicatur secundum quamdam porrectionem idest extensionem.</p>
</div3>

<A NAME="82374"/>
<div3><head>n. 2</head>
<p>Ex hoc autem quod ipsa nativitas primo natura dicta est, secutus est modus secundus, ut scilicet generationis principium, ex quo aliquid generatur, sive ex quo illud, quod nascitur generatur primo, sicut ex intrinseco principio, dicatur natura.</p>
</div3>

<A NAME="82375"/>
<div3><head>n. 3</head>
<p>Et per similitudinem nativitatis ad alios motus, ulterius processit huius nominis significatio, ut natura tertio modo dicatur id, unde est principium motus in quolibet entium secundum naturam, dummodo sit in eo inquantum huiusmodi, et non per accidens.
	Sicut in medico, qui infirmatur, inest principium sanationis, scilicet ars medicinae, non tamen inquantum est infirmus, sed inquantum medicus.
	Sanatur autem non inquantum est medicus, sed inquantum infirmus: et sic principium motus non est in eo inquantum movetur.
	Et haec est definitio naturae posita in secundo physicorum.</p>
</div3>

<A NAME="82376"/>
<div3><head>n. 4</head>
<p>Et, quia de nascentibus mentionem fecit, ostendit quid sit proprie nasci, ut habet alia litera, loco cuius haec litera improprie habet generari.
	Differt enim generatio in viventibus a generatione inanimatorum, quia inanimatum generatur, non ut coniunctum sive unitum generanti, ut ignis ab igne, et aqua ab aqua.
	In viventibus autem fit generatio per quamdam unionem ad generationis principium.
	Et, quia additio quanti ad quantum facit augmentum, ideo in generatione viventium videtur esse quoddam augmentum, sicut est cum ex arbore nascitur fructus, aut folium.
	Et ideo dicit, quod nasci dicuntur quaecumque <hi>augmentum habent</hi>, idest quoddam augmentum cum generationis principio.</p>
</div3>

<A NAME="82377"/>
<div3><head>n. 5</head>
<p>Differt autem hoc augmentum a specie motus quae augmentum dicitur, qua moventur iam nata.
	Nam in augmento aliquid augetur in seipso per hoc, quod id quod additur transit in substantiam eius cui additur, sicut nutrimentum in substantiam nutriti: id autem, quod nascitur apponitur ei ex quo nascitur, tamquam alterum et diversum, non sicut in eius substantiam transiens.
	Et ideo dicit, quod habet augmentum <hi>per diversum</hi> sive per alterum: quasi dicat, quod hoc augmentum fit per appositionem alicuius alterius, vel diversi.</p>
</div3>

<A NAME="82378"/>
<div3><head>n. 6</head>
<p>Sed appositio augmentum faciens potest intelligi dupliciter.
	Uno modo <hi>tangendo</hi>, idest per solum contactum.
	Alio modo per hoc <hi>quod est simul</hi> idest aliqua duo simul producuntur adinvicem coaptata, sicut brachium et nervus et <hi>aliquid esse apte</hi>, idest quod aliquid adaptetur ad alterum iam praeexistens, sicut capilli capiti, et dentes gingivis.
	Loco autem huius alia litera habet melius connasci et adnasci.
	In hac autem generatione viventium non solum fit appositio per tactum, sed etiam per quamdam coaptationem sive connascentiam; ut patet in embryonibus, qui non solum tanguntur in matrice, sed etiam alligantur in principio suae generationis.</p>
</div3>

<A NAME="82379"/>
<div3><head>n. 7</head>
<p>Ostendit autem quid inter duo praedicta differat; dicens, quod <hi>conflatio</hi>, idest colligatio sive connascentia, ut alia litera habet, differt a tactu, quia in tactu non est necessarium aliquid esse praeter tangentia, quod ea faciat unum.
	In colligatis autem sive coaptatis sive connatis vel adnatis oportet esse quid unum in ambobus <hi>quod pro tactu</hi>, idest loco tactus faciat ea simul <hi>apta esse</hi> idest coaptata vel ligata sive simul nasci.
	Intelligendum est autem quod id, quod facit ea unum, facit esse unum secundum quantitatem et continuitatem, et non secundum qualitatem; quia ligamentum non alterat ligata a suis dispositionibus.</p>
</div3>

<A NAME="82380"/>
<div3><head>n. 8</head>
<p>Ex hoc autem apparet, quia quod nascitur semper est coniunctum ei ex quo nascitur.
	Ideo natura numquam dicit principium extrinsecum, sed secundum omnes suas acceptiones dicit principium intrinsecum.</p>
</div3>

<A NAME="82381"/>
<div3><head>n. 9</head>
<p>Ex hac autem tertia ratione naturae sequitur quarta.
	Si enim principium motus rerum naturalium natura dicitur, principium autem motus rerum naturalium quibusdam videbatur esse materia, consequens fuit ut materia natura diceretur, quae quidem est principium rei, et quantum ad esse et quantum ad fieri.
	Ipsa etiam absque omni forma consideratur, nec a seipsa movetur, sed ab alio.
	Et ideo dicit quod natura dicitur ex quo aliquod entium primo est aut fit.</p>
</div3>

<A NAME="82382"/>
<div3><head>n. 10</head>
<p>Quod ideo dicit, quia materia essendi et fiendi est principium.
	Ex quo, dico, <hi>existente inordinato</hi> idest absque forma.
	Unde alia litera habet <hi>cum informe sit</hi>.
	In quibusdam enim ipse ordo habetur pro forma, sicut in exercitu et civitate.
	Ex quo, dico, <hi>immutabili ex sua potestate</hi>, idest, quod moveri non potest per suam potestatem, sed secundum potestatem sui superioris agentis.
	Nam materia non movet seipsam ad formam, sed movetur a superiori exteriori agente.
	Sicut si diceremus aes materiam statuae et vasorum aereorum, et ligna ligneorum, si huiusmodi vasa, naturalia corpora essent.
	Similiter est in omnibus aliis quae ex materia sunt vel fiunt.
	Unumquodque enim eorum fit ex sua materia, ea salvata.
	Dispositiones autem formae non salvantur in generatione; una enim forma introducitur altera abiecta.
	Et propter hoc formae videbantur esse quibusdam accidentia, et sola materia substantia et natura, ut dicitur secundo physicorum.</p>
</div3>

<A NAME="82383"/>
<div3><head>n. 11</head>
<p>Et hoc ideo, quia similiter existimabant formam et materiam in rebus naturalibus, sicut in rebus artificialibus, in quibus formae sunt accidentia, et sola materia substantia.
	Unde isto modo naturales dixerunt elementa esse materiam existentium secundum naturam, vel aquam, vel aerem, vel ignem aut terram, quam nullus elementum naturalium posuit solam, sed aliqui non naturales, ut in primo libro est habitum.
	Quidam autem posuerunt aliqua eorum esse elementa et naturam rerum, sicut Parmenides.
	Quidam vero omnia quatuor, sicut Empedocles.
	Quidam vero aliquid aliud, sicut Heraclitus vaporem.</p>
</div3>

<A NAME="82384"/>
<div3><head>n. 12</head>
<p>Quia vero motus rerum naturalium magis causatur ex forma quam ex materia, ideo supervenit quintus modus quo ipsa forma dicitur natura.
	Et sic alio modo natura dicitur <hi>ipsa substantia</hi>, idest forma rerum existentium secundum naturam, sicut naturam rerum dixerunt esse ipsam compositionem mixtorum; sicut Empedocles dixit, quod non est aliquid entium absolutum, sed solummodo commutatio seu relaxatio vel commixtio permixtorum, secundum aliam translationem, natura apud homines dicitur.
	Dicuntur enim quae sunt permixtionis diversae, naturam diversam habere.</p>
</div3>

<A NAME="82385"/>
<div3><head>n. 13</head>
<p>Ad ponendum autem formam esse naturam, hac ratione inducebantur, quia quaecumque sunt et fiunt naturaliter non dicuntur habere naturam, existente materia ex qua nata sunt fieri vel esse, nisi habeant speciem propriam et formam, per quam speciem consequantur.
	Videtur autem nomen speciei poni pro forma substantiali, et forma pro figura quae consequitur speciem, et est signum speciei.
	Si igitur forma est natura, nec aliquid potest dici habere naturam nisi quando habet formam, illud ergo quod compositum est ex materia et forma <hi>dicitur esse natura</hi>, idest secundum naturam, ut animalia et partes eorum, sicut caro et os et huiusmodi.</p>
</div3>

<A NAME="82386"/>
<div3><head>n. 14</head>
<p>Deinde cum dicit natura autem ponit duos modos adiunctos duobus ultimis praecedentibus, quorum primus additur quarto modo quo materia dicebatur natura.
	Et dicit, quod materia dicitur natura non quaecumque, sed prima.
	Quod potest intelligi dupliciter aut quantum ad id quod est genus; aut ex toto vel simpliciter prima.
	Sicut operum artificialium quae fiunt ex aere, prima materia secundum genus illud est aes.
	Prima vero simpliciter est aqua.
	Nam omnia quae liquescunt calido et indurantur frigido sunt aquea magis, ut dicitur quarto Meteororum.</p>
</div3>

<A NAME="82387"/>
<div3><head>n. 15</head>
<p>Secundus modus adiacet quinto modo praedicto quo forma dicebatur natura.
	Et secundum hunc modum non solum forma partis dicitur natura, sed species ipsa est forma totius.
	Ut si dicamus quod hominis natura non solum est anima, sed humanitas et substantia quam significat definitio.
	Secundum hoc enim Boetius dicit, quod natura est unumquodque informans specifica differentia.
	Nam specifica differentia est, quae complet substantiam rei et dat ei speciem.
	Sicut autem forma vel materia dicebatur natura, quia est principium generationis, quae secundum primam nominis impositionem natura dicitur; ita species et substantia dicitur natura, quia est finis generationis.
	Nam generatio terminatur ad speciem generati, quae resultat ex unione formae et materiae.</p>
</div3>

<A NAME="82388"/>
<div3><head>n. 16</head>
<p>Et ex hoc secundum quamdam metaphoram et nominis extensionem omnis substantia dicitur natura; quia natura quam diximus quae est generationis terminus, substantia quaedam est.
	Et ita cum eo quod natura dicitur, omnis substantia similitudinem habet.
	Et hunc modum etiam ponit Boetius.
	Ratione autem istius modi distinguitur hoc nomen natura inter nomina communia.
	Sic enim commune est sicut et substantia.</p>
</div3>

<A NAME="82389"/>
<div3><head>n. 17</head>
<p>Deinde dum dicit ex dictis reducit omnes modos praedictos ad unum.
	Sciendum est autem, quod reductio aliorum modorum ad unum primum, fieri potest dupliciter.
	Uno modo secundum ordinem rerum.
	Alio modo secundum ordinem, qui attenditur quantum ad nominis impositionem.
	Nomina enim imponuntur a nobis secundum quod nos intelligimus, quia nomina sunt intellectuum signa.
	Intelligimus autem quandoque priora ex posterioribus.
	Unde aliquid per prius apud nos sortitur nomen, cui res nominis per posterius convenit: et sic est in proposito.
	Quia enim formae et virtutes rerum ex actibus cognoscuntur, per prius ipsa generatio vel nativitas, naturae nomen accepit, et ultimo forma.</p>
</div3>

<A NAME="82390"/>
<div3><head>n. 18</head>
<p>Sed secundum rerum ordinem, formae prius competit ratio naturae, quia, ut dictum est, nihil dicitur habere naturam, nisi secundum quod habet formam.</p>
</div3>

<A NAME="82391"/>
<div3><head>n. 19</head>
<p>Unde patet ex dictis, quod <hi>primo et proprie natura dicitur substantia</hi>, idest forma rerum habentium in se principium motus inquantum huiusmodi.
	Materia enim dicitur esse natura, quia est formae susceptibilis.
	Et generationes habent nomen naturae, quia sunt motus procedentes a forma, et iterum ad formas.
	Et idipsum, scilicet forma est principium motus rerum existentium secundum naturam, aut in actu, aut in potentia.
	Forma enim non semper facit motum in actu, sed quandoque in potentia tantum: sicut quando impeditur motus naturalis ab aliquo exteriori prohibente, vel etiam quando impeditur actio naturalis ex materiae defectu.</p>

</div3></div2>
<div2 n="6"><head>Lectio 6</head>
<A NAME="82392"/>
<div3><head>n. 1</head>
<p>Postquam philosophus distinxit nomina, quae significant causas, hic distinguit nomen quod significat aliquid pertinens ad orationem causae; scilicet necessarium.
	Causa enim est ad quam de necessitate sequitur aliud.
	Et circa hoc duo facit.
	Primo distinguit modos necessarii.
	Secundo reducit omnes ad unum primum, ibi, et secundum hoc necessarium.
	Ponit autem in prima parte quatuor modos necessarii.
	Primus est, secundum quod dicitur aliquid necessarium, sine quo non potest aliquid vivere aut esse; quod licet non sit principalis causa rei, est tamen quaedam concausa.
	Sicut respirare est necessarium animali respiranti, quia sine respiratione vivere non potest.
	Ipsa enim respiratio, etsi non sit causa vitae, est tamen concausa, inquantum cooperatur ad contemperamentum caloris, sine quo non est vita.
	Et similiter est de cibo, sine quo animal vivere non potest, inquantum cooperatur ad restaurationem deperditi, et impedit totalem consumptionem humidi radicalis, quod est causa vitae.
	Igitur huiusmodi dicuntur necessaria, quia sine eis impossibile est esse.</p>
</div3>

<A NAME="82393"/>
<div3><head>n. 2</head>
<p>Secundum modum ponit ibi, et sine dicit, quod secundo modo dicuntur necessaria, sine quibus non potest esse vel fieri bonum aliquod, vel vitari aliquod malum, vel expelli; sicut <hi>bibere pharmacum</hi>, idest medicinam laxativam, dicimus esse necessarium, non quia sine hoc vivere animal non possit; sed ad expellendum, scilicet hoc malum quod est infirmitas, vel etiam vitandum.
	Est enim hoc necessarium <hi>ut non laboret</hi>, idest ut non infirmetur aliquis.
	Similiter <hi>navigare ad Aeginam</hi>, scilicet ad illum locum, est necessarium, non quia sine hoc non possit homo esse; sed quia sine hoc non potest acquirere aliquod bonum, idest pecuniam.
	Unde dicitur, quod necessaria est talis navigatio, ut aliquis pecuniam recipiat.</p>
</div3>

<A NAME="82394"/>
<div3><head>n. 3</head>
<p>Tertium modum ponit ibi, amplius enim dicit quod id quod infert violentiam, et etiam ipsa violentia necessarii nomen accepit; nam violentia necessaria dicitur, et qui vim patitur dicitur de necessitate id facere ad quod cogitur.
	Quid autem sit faciens vim, manifestat in naturalibus, et in voluntariis.
	In naturalibus quidem est impetus, sive inclinatio ad aliquem finem, cui respondet voluntas in natura rationali; unde et ipsa naturalis inclinatio appetitus dicitur.
	Utrumque autem, scilicet et impetum naturalis inclinationis, et propositum voluntatis, contingit impediri et prohiberi.
	Impediri quidem, in prosecutione motus iam incepti.
	Prohiberi autem, ne etiam motus incipiat.
	Illud ergo dicitur esse violentum, <hi>quod est praeter impetum</hi>, idest praeter inclinationem rei naturalis, et est <hi>impediens praevoluntatem</hi>, idest propositum in prosecutione motus voluntarii iam incepti, et prohibens etiam ne incipiat.
	Alia litera habet <hi>et hoc est secundum ormin</hi>, idest secundum impetum.
	Violentia enim est cum aliquid agit secundum impetum exterioris agentis, contra voluntatem vim passi.
	Violentum autem est secundum impetum vim faciens.</p>
</div3>

<A NAME="82395"/>
<div3><head>n. 4</head>
<p>Ex hac autem violenti definitione duas conclusiones inducit.
	Quarum prima est, quod omne violentum est triste sive flebile.
	Quod probat per cuiusdam poetae sive doctoris dictum; dicens, quod omnis res necessaria sive violenta est tristis sive lamentabilis: necessitas enim est quaedam violentia; sicut Sophocles poeta dicit: <hi>violentia me facere coegit ea</hi>, idest necessitas.
	Dictum est enim, quod violentia est impediens voluntatem.
	Ea autem, qua voluntati sunt contraria, contristant.
	Tristitia enim est de his quae nobis nolentibus accidunt.</p>
</div3>

<A NAME="82396"/>
<div3><head>n. 5</head>
<p>Secunda conclusio est, quod necessitas recte dicitur, quod est inculpabilis et irreprehensibilis.
	Dicitur enim quod necessitas magis meretur veniam quam increpationem.
	Et hoc ideo, quia non inculpamur nisi de his quae voluntarie facimus, de quibus etiam rationabiliter increpamur.
	Necessitas autem violentiae est contraria voluntati et excogitationi, ut dictum est; et ideo rationabilius dicitur, quod violenta non sunt culpabilia.</p>
</div3>

<A NAME="82397"/>
<div3><head>n. 6</head>
<p>Quartum modum ponit ibi, amplius quod dicit, quod necessarium etiam dicimus sic se habere, quod non contingit aliter se habere: et hoc est necessarium absolute.
	Prima autem necessaria sunt secundum quid.</p>
</div3>

<A NAME="82398"/>
<div3><head>n. 7</head>
<p>Differt autem necessarium absolute ab aliis necessariis: quia necessitas absoluta competit rei secundum id quod est intimum et proximum ei; sive sit forma, sive materia, sive ipsa rei essentia; sicut dicimus animal necesse esse corruptibile, quia hoc consequitur eius materiam inquantum ex contrariis componitur.
	Dicimus etiam animal necessario esse sensibile, quia consequitur eius formam: et animal necessario esse substantiam animatam sensibilem, quia est eius essentia.</p>
</div3>

<A NAME="82399"/>
<div3><head>n. 8</head>
<p>Necessarium autem secundum quid et non absolute est, cuius necessitas dependet ex causa extrinseca.
	Causa autem extrinseca est duplex; scilicet finis et efficiens.
	Finis autem est, vel ipsum esse absolutum, et ab hoc fine necessitas sumpta pertinet ad primum modum; vel bene esse, sive aliquod bonum habere, et ab hoc fine sumitur necessitas secundi modi.</p>
</div3>

<A NAME="82400"/>
<div3><head>n. 9</head>
<p>Necessitas autem quae est a movente exteriori, pertinet ad tertium modum.
	Nam violentia est quando aliquid movetur ab exteriori agente ad aliud ad quod ex propria natura aptitudinem non habet.
	Si enim secundum suam naturam ordinetur ad hoc quod recipiat motum ab exteriori agente, tunc motus non erit violentus, sed naturalis.
	Sicut patet de motu caelestium orbium a substantiis separatis, et de motu inferiorum corporum a superioribus.</p>
</div3>

<A NAME="82401"/>
<div3><head>n. 10</head>
<p>Deinde cum dicit et secundum reducit omnes modos ad unum: et circa hoc tria facit.
	Primo ostendit quod omnes modi necessitatis, qui in rebus inveniuntur ad hunc ultimum modum pertinent.
	Secundo ostendit, quod secundum ultimum modum accipitur necessarium in demonstrativis, ibi, amplius demonstratio.
	Tertio infert quoddam corollarium ex praemissis, ibi, horum quidem itaque.
	Dicit ergo primo, quod secundum istum ultimum modum necessarii, omnes alii modi aliqualiter dicuntur.
	Quod primo ostendit in tertio modo.
	Illud enim quod vim patitur, de necessitate dicitur aliquid facere vel pati, propter hoc quod non contingit secundum proprium impetum aliquid agere propter violentiam agentis, quae est quaedam necessitas propter quam non contingit aliter se habere.</p>
</div3>

<A NAME="82402"/>
<div3><head>n. 11</head>
<p>Et similiter ostendit hoc in primo et secundo modo, in quibus necessitas sumitur ex causis vivendi vel essendi simpliciter, quantum ad primum modum: vel ex causis boni, quantum ad secundum modum.
	Sic enim in aliis modis necessarium dicebatur, sine quo non poterat esse ex una parte bonum, et ex alia parte vivere et esse.
	Et sic illa causa, sine qua non contingit vivere vel esse, vel bonum habere, vel malo carere, necessitas dicitur; quasi ex hoc sit prima ratio necessarii, quia impossibile est aliter se habere.</p>
</div3>

<A NAME="82403"/>
<div3><head>n. 12</head>
<p>Deinde cum dicit amplius demonstratio ostendit quod secundum ultimum modum accipitur necessarium in demonstrativis, et quantum ad conclusiones, et quantum ad principia.
	Demonstratio enim dicitur esse necessariorum, et dicitur esse ex necessariis.
	Necessariorum quidem esse dicitur, quia illud, quod simpliciter demonstratur, non contingit aliter se habere.
	Dicitur autem simpliciter demonstratum ad eius differentiam quod demonstratur in demonstratione quae est ad aliquem, et non simpliciter; quod in quarto libro dixit demonstrare ad hominem arguentem.
	In talibus enim demonstrationibus, quae sunt ad aliquem, contingit etiam impossibile concludi ex aliquibus impossibilibus positis.
	Sed, quia causae conclusionis in demonstrationibus sunt praemissae, cum demonstratio simpliciter scire faciat, quod non est nisi per causam, oportet etiam principia, ex quibus est syllogismus, esse necessaria quae impossibile sint aliter se habere.
	Nam ex causa non necessaria non potest sequi effectus necessarius.</p>
</div3>

<A NAME="82404"/>
<div3><head>n. 13</head>
<p>Deinde cum dicit horum quidem concludit ex praemissis tres conclusiones se invicem sequentes: quarum prima est, quod ex quo in demonstrationibus praemissae sunt causae conclusionis, et utraque sunt necessaria, sequitur quod aliqua sunt necessaria dupliciter.
	Quaedam quidem quorum altera sit causa necessitatis; quaedam vero quorum nulla sit causa necessitatis; et talia sunt necessaria propter seipsa.
	Et hoc est contra Democritum, qui dicebat quod necessariorum non sunt quaerendae causae, ut habetur in octavo physicorum.</p>
</div3>

<A NAME="82405"/>
<div3><head>n. 14</head>
<p>Secunda conclusio, quia, cum oporteat esse unum primum necessarium, a quo alia necessitatem habent, quia in causis non est procedere in infinitum, ut in secundo ostensum est, oportet hoc primum necessarium, quod etiam maxime proprie est necessarium, quia est omnibus modis necessarium, quod ipsum sit simplex.
	Ea enim, quae sunt composita, sunt mutabilia, et ita pluribus modis se possunt habere: quae autem pluribus modis habere se possunt, possunt se habere aliter et aliter; quod est contra rationem necessarii.
	Nam necessarium est, quod est impossibile aliter se habere.
	Unde oportet, quod primum necessarium non aliter et aliter se habeat, et per consequens nec pluribus modis.
	Et ita oportet ipsum esse simplex.</p>
</div3>

<A NAME="82406"/>
<div3><head>n. 15</head>
<p>Tertia conclusio est, quod, cum violentum sit quod movetur ab aliquo exteriori agente praeter naturam propriam, principia autem necessaria sunt simplicia et immobilia, ut ostensum est, necessarium est ut si sunt aliqua sempiterna et immobilia sicut sunt substantiae separatae, quod in illis non sit aliquid violentum nec praeter naturam.
	Et hoc dicit, ne deceptio accidat in nomine necessitatis, cum dicitur de substantiis immaterialibus, nec per hoc intelligitur aliqua violentia in eis esse.</p>

</div3></div2>
<div2 n="7"><head>Lectio 7</head>
<A NAME="82407"/>
<div3><head>n. 1</head>
<p>Postquam philosophus distinxit nomina quae significant causas, hic distinguit nomina quae significant id quod est subiectum aliquo modo in ista scientia.
	Et dividitur in duas partes.
	Primo ponit sive distinguit nomina, quae significant subiectum huius scientiae.
	Secundo ea, quae significant partes subiecti, ibi, eadem dicuntur.
	Subiectum autem huius scientiae potest accipi, vel sicut communiter in tota scientia considerandum, cuiusmodi est ens et unum: vel sicut id de quo est principalis intentio, ut substantia.
	Et ideo primo distinguit hoc nomen unum.
	Secundo hoc nomen ens, ibi, ens dicitur et cetera.
	Tertio hoc nomen substantia, ibi, substantia dicitur et cetera.
	Circa primum duo facit.
	Primo distinguit unum in per se et per accidens; et ostendit quot modis dicitur unum per accidens.
	Secundo quot modis dicitur unum per se, ibi secundum se vero unum et cetera.</p>
</div3>

<A NAME="82408"/>
<div3><head>n. 2</head>
<p>Dicit ergo, quod unum dicitur et per se et per accidens.
	Per accidens autem unum docet considerare primo in terminis singularibus; et hoc dupliciter.
	Uno modo secundum quod accidens comparatur ad subiectum.
	Alio modo secundum quod unum accidens comparatur ad aliud.
	In utroque autem istorum tria est accipere; scilicet unum compositum et duo simplicia.
	Si enim unum per accidens accipiatur secundum comparationem accidentis ad subiectum, sic sunt ista tria: primum est Coriscus, secundum est musicus, tertium Coriscus musicus.
	Et haec tria sunt unum per accidens.
	Nam idem subiecto est Coriscus et musicus.
	Et similiter, quando comparatur accidens ad accidens, tria est accipere; quorum primum est musicum, secundum est iustum, tertium est musicus iustus Coriscus.
	Et omnia praedicta dicuntur esse unum secundum accidens; tamen alia et alia ratione.</p>
</div3>

<A NAME="82409"/>
<div3><head>n. 3</head>
<p>Iustum enim et musicum, quae sunt duo simplicia in secunda acceptione, dicuntur unum per accidens, quia accidunt uni subiecto.
	Musicus vero et Coriscus, quae sunt duo simplicia in prima acceptione, dicuntur unum per accidens, quia <hi>alterum eorum</hi>, scilicet musicum <hi>accidit alteri</hi>, scilicet Corisco.
	Et similiter quantum ad aliquid musicus Coriscus cum Corisco, quod est compositum cum uno simplicium, in prima acceptione dicuntur unum per accidens, quia inter partes istas quae sunt in hac oratione, idest in hoc termino complexo, scilicet, Coriscus musicus, altera pars termini complexi, scilicet musicus, accidit alteri parti per se signatae, scilicet Corisco.
	Et eadem ratione potest dici, quod musicus Coriscus est unum cum iusto Corisco, quae sunt duo composita in secunda acceptione, quia ambae partes utriusque compositi accidunt uni, scilicet Corisco.
	Si enim idem est musicus et musicus Coriscus, et iustus et iustus Coriscus, cuicumque accidit musicum accidit musicus Coriscus; et quicquid accidit Corisco accidit Corisco iusto.
	Unde, si musicum accidit Corisco, sequitur, quod musicus Coriscus accidit iusto Corisco.
	Et sic nihil differt dicere musicum Coriscum accidere iusto Corisco, quam musicum accidere Corisco.</p>
</div3>

<A NAME="82410"/>
<div3><head>n. 4</head>
<p>Quia vero huiusmodi praedicata per accidens per prius praedicantur de singularibus, et per posterius de universalibus, cum tamen e converso sit de praedicatis per se, manifestat consequenter in terminis universalibus quod in singularibus ostenderat; dicens, quod similiter accipitur unum per accidens, si aliquod accidens dicatur cum aliquo nomine alicuius generis, vel cuiuscumque universalis, sicut accipitur unum per accidens in praedictis, quando accidens adiungitur nomini singulari; sicut cum dicitur, quod homo et musicus homo sunt unum per accidens, licet quantum ad aliquid differant.</p>
</div3>

<A NAME="82411"/>
<div3><head>n. 5</head>
<p>Singulares enim substantiae nec sunt in subiecto, nec de subiecto praedicantur.
	Unde tantum substant et nihil eis substat.
	Substantiae quidem universales dicuntur de subiecto, sed non sunt in subiecto.
	Unde non substant accidentibus, et eis aliquid substat.
	Cum ergo accidens adiungitur particulari substantiae, non potest esse alia ratio dicti, nisi quia accidens inest substantiae particulari, ut quia musicum inest Corisco cum dicitur Coriscus musicus.</p>
</div3>

<A NAME="82412"/>
<div3><head>n. 6</head>
<p>Sed, cum dicitur homo musicus, potest esse duplex ratio dicti.
	Aut enim hoc dicitur, quia musicum accidit homini, per quod significatur substantia, et ex hoc competit sibi quod possit substare accidenti.
	Aut hoc ideo dicit, quia ambo, scilicet homo et musicus, insunt alicui singulari, sicut Corisco: sicut musicum dicebatur iustum, quia eidem singulari insunt, et eodem modo, scilicet per accidens.
	Sed forsan hoc non eodem modo; sed universalis substantia inest singulari ut genus, sicut hoc nomen animal; aut si non sit genus, saltem est in substantia subiecti, idest ut substantiale praedicatum, sicut hoc nomen homo.
	Sed aliud, scilicet musicum, non est ut genus vel essentiale praedicatum, sed ut habitus vel passio subiecti, vel qualecumque accidens.
	Ponit autem haec duo, habitum et passionem, quia quaedam accidentia sunt manentia in subiecto, sicut habitus, qui sunt difficile mobiles; quaedam autem sunt accidentia pertranseuntia et non manentia, sicut passiones.
	Patet igitur quod isti sunt modi, quibus aliqua dicuntur unum per accidens.</p>
</div3>

<A NAME="82413"/>
<div3><head>n. 7</head>
<p>Deinde cum dicit secundum se ponit modos unius per se; et circa hoc duo facit.
	Primo ostendit quot modis dicitur unum.
	Secundo quot modis dicuntur multa, ibi, palam autem, et quia multa.
	Circa primum duo facit.
	Primo distinguit modos unius naturaliter, idest secundum conditiones in rebus inventas.
	Secundo vero logice, idest secundum intentiones logicales, ibi, amplius autem alia et cetera.
	Circa primum duo facit.
	Primo distinguit modos unius.
	Secundo vero ponit quamdam proprietatem consequentem ad unum, ibi, uni vero esse, est principium.
	Circa primum duo facit.
	Primo ponit modos unius.
	Secundo reducit eos omnes ad unum, ibi, universaliter enim quaecumque.
	Ponit autem in prima parte quinque modos unius.</p>
</div3>

<A NAME="82414"/>
<div3><head>n. 8</head>
<p>Quorum primus est, quod eorum quae secundum se dicuntur unum, quaedam dicuntur unum esse <hi>natura continuitatis</hi>, idest essendo continua: vel <hi>eo quod sunt continua</hi>, sicut dicit alia translatio.
	Sed continua dicuntur aliqua dupliciter.
	Quaedam enim sunt continua, sicut dicit alia litera, per aliud, quaedam secundum se.</p>
</div3>

<A NAME="82415"/>
<div3><head>n. 9</head>
<p>Prosequitur ergo primo continua secundum aliud, dicens, quod continua per aliud sunt, sicut onus lignorum continuum est ratione ligaminis vel vinculi: et hoc modo ligna adinvicem conviscata dicuntur unum per viscum.
	Quod etiam contingit dupliciter: quia quandoque continuatio alligatorum fit secundum lineam rectam, quandoque autem secundum lineam indirectam, sicut est linea reflexa angulum continens, quae fit ex contactu duarum in una superficie, quarum applicatio non est directa.
	Per hunc enim modum partes animalis dicuntur unum et continuum.
	Sicut tibia, quae habet reflexionem, et angulum continet ad genu, dicitur una et continua, et similiter brachium.</p>
</div3>

<A NAME="82416"/>
<div3><head>n. 10</head>
<p>Sed, cum talis continuatio, quae est per aliud, possit esse vel fieri naturaliter et arte, magis unum sunt quae sunt continua per naturam, quam quae sunt continua per artem: quia in his quae sunt continua per naturam, illud unum, per quod fit continuatio, non est extraneum a natura rei quae per ipsum continuatur, sicut accidit in his quae sunt unum per artificium, in quibus vinculum, vel viscus, vel aliquid tale est omnino extraneum a natura colligatorum.
	Et ita ea quae sunt naturaliter colligata, prius accedunt ad ea quae sunt secundum se continua, quae sunt maxime unum.</p>
</div3>

<A NAME="82417"/>
<div3><head>n. 11</head>
<p>Et ad evidentiam huius, definit continuum, dicens, quod continuum dicitur id cuius est secundum se unus motus tantum, et non est possibile aliter.
	Non enim possibile est in continuo, ut diversae partes diversis motibus moveantur, sed totum continuum movetur uno motu.
	Dicit autem <hi>secundum se</hi>, quia possibile est ut continuum moveatur uno modo per se, et uno alio vel pluribus per accidens; sicut si homo movetur in navi per se contra motum navis, movetur nihilominus motu navis per accidens.</p>
</div3>

<A NAME="82418"/>
<div3><head>n. 12</head>
<p>Ad hoc autem quod sit unus motus, oportet quod sit indivisibilis: et hoc dico secundum tempus, ut videlicet simul dum movetur una pars continui, moveatur et alia.
	Non enim contingit in continuo quod una pars moveatur et alia quiescat, vel quod una quiescat et alia moveatur, ut sic motus diversarum partium continui sint in diversis partibus temporis.</p>
</div3>

<A NAME="82419"/>
<div3><head>n. 13</head>
<p>Ideo autem hic definit philosophus continuum per motum et non per unitatem termini, ad quem partes continui coniunguntur, sicut in praedicamentis et in libro physicorum habetur, quia ex ista definitione potest sumi diversus gradus unitatis in diversis continuis, sicut postea patebit, non autem ex definitione ibi data.</p>
</div3>

<A NAME="82420"/>
<div3><head>n. 14</head>
<p>Sciendum est autem, quod hoc quod hic dicitur, quod motus continui indivisibilis est secundum tempus, non est contrarium ei quod probatur in sexto physicorum, scilicet, quod tempus motus dividitur secundum partes mobilis.
	Hic enim loquitur philosophus quantum ad motum absolute, quia scilicet non ante incipit moveri una pars continui quam alia: ibi autem loquitur referendo ad aliquod signum, quod signatur in magnitudine, per quam fit motus.
	Illud enim signum, quod est prior pars magnitudinis, in priori tempore transitur, licet etiam in illa priori parte temporis aliae partes mobilis continui moveantur.</p>
</div3>

<A NAME="82421"/>
<div3><head>n. 15</head>
<p>Deinde cum dicit <hi>secundum se</hi> prosequitur de illis quae sunt secundum se continua, dicens, quod illa sunt secundum se continua quae non dicuntur unum per contactum.
	Quod sic probat.
	Illa enim, quae se tangunt, ut duo ligna, non dicuntur unum lignum, nec unum corpus, nec unum aliquid aliud quod pertineat ad genus continui.
	Et sic patet quod alia est unitas continuorum, et alia tangentium.
	Quae enim sunt se tangentia non habent unitatem continuitatis per seipsa, sed per aliquod vinculum quod ea coniungit.
	Sed illa quae sunt continua, dicuntur unum secundum se, quamvis habeant reflexionem.
	Duae enim lineae reflexae continuantur ad unum communem terminum, qui est punctus in loco ubi constituitur angulus.</p>
</div3>

<A NAME="82422"/>
<div3><head>n. 16</head>
<p>Sed tamen magis sunt unum quae per se sunt continua sine reflexione.
	Cuius ratio est, quia linea recta non potest habere nisi unum motum in omnibus partibus suis.
	Linea vero reflexa potest habere unum motum, et duos motus.
	Potest enim intelligi linea reflexa tota moveri in unam partem: et iterum potest intelligi quod una parte quiescente, alia pars, quae cum parte quiescente continet angulum, appropinquet per suum motum ad partem quiescentem, sicut quando tibia vel crus applicatur ad coxam, quae hic dicitur femur.
	Unde utrumque eorum, scilicet tibia vel coxa, sunt magis unum quam scelos, ut habetur in Graeco, idest quam id quod est compositum ex tibia et coxa.</p>
</div3>

<A NAME="82423"/>
<div3><head>n. 17</head>
<p>Sciendum autem, quod litera quae habet curvitatem loco reflexionis, falsa est.
	Constat enim quod partes lineae curvae angulum non continentes, oportet quod simul moveantur et simul quiescant, sicut partes lineae rectae; quod non accidit in reflexa, ut dictum est.</p>
</div3>

<A NAME="82424"/>
<div3><head>n. 18</head>
<p>Secundum modum ponit ibi, amplius alio dicit, quod secundo modo dicitur unum, non tantum ratione continuae quantitatis, sed ex eo quod subiectum totum est indifferens forma secundum speciem.
	Quaedam enim esse possunt continua quae tamen in subiecto sunt diversa secundum speciem; sicut si continuetur aurum argento, vel aliqua huiusmodi.
	Et tunc talia duo erunt unum si attendatur sola quantitas, non autem si attendatur natura subiecti.
	Si vero totum subiectum continuum sit unius formae secundum speciem, erit unum et secundum rationem quantitatis et secundum rationem naturae.</p>
</div3>

<A NAME="82425"/>
<div3><head>n. 19</head>
<p>Subiectum autem dicitur esse indifferens secundum speciem, quando eadem species sensibilis non dividitur, ita quod sint diversae formae sensibiles in diversis partibus subiecti, sicut quandoque contingit quod unius corporis sensibilis una pars est alba, et alia nigra.
	Hoc autem subiectum indifferens potest accipi dupliciter.
	Uno modo subiectum primum.
	Alio modo subiectum finale sive ultimum, ad quod pervenitur in fine divisionis.
	Sicut patet quod totum vinum dicitur unum esse, quia partes eius communicant in uno primo subiecto quod est indifferens secundum speciem.
	Et similiter est de aqua.
	Omnes enim liquores sive humores dicuntur unum in uno ultimo.
	Nam oleum et vinum et omnia huiusmodi resolvuntur ultimo in aquam vel aerem, qui in omnibus est radix humiditatis.</p>
</div3>

<A NAME="82426"/>
<div3><head>n. 20</head>
<p>Tertium modum ponit ibi, dicuntur autem dicit, quod aliqua dicuntur unum, quorum genus est unum, oppositis differentiis divisum.
	Et ille modus habet aliquam similitudinem cum praecedenti.
	Ibi enim aliqua dicebantur esse unum, quia genus subiectum est unum: hic etiam aliqua dicuntur esse unum, quia eorum genus, quod est subiectum differentiis, est unum; sicut homo et equus et canis dicuntur unum, quia communicant in animali, quasi in uno genere, subiecto differentiis.
	Differt tamen hic modus a praedicto, quia in illo modo subiectum erat unum non distinctum per formas; hic autem genus subiectum est unum distinctum per diversas differentias quasi per diversas formas.</p>
</div3>

<A NAME="82427"/>
<div3><head>n. 21</head>
<p>Et sic patet quod propinquissimo modo dicuntur aliqua esse unum genere, et similiter sicut aliqua dicuntur esse unum materia.
	Nam illa etiam quae dicuntur esse unum materia, distinguuntur per formas.
	Genus enim, licet non sit materia, quia non praedicaretur de specie, cum materia sit pars, tamen ratio generis sumitur ab eo quod est materiale in re; sicut ratio differentiae ab eo quod est formale.
	Non enim anima rationalis est differentia hominis, cum de homine non praedicetur; sed habens animam rationalem, quod significat hoc nomen rationale.
	Et similiter natura sensitiva non est genus hominis, sed pars.
	Habens etiam naturam sensitivam, quod nomine animalis significatur, est hominis genus.
	Similiter ergo et propinquus modus est quo aliqua sunt unum materia et unum genere.</p>
</div3>

<A NAME="82428"/>
<div3><head>n. 22</head>
<p>Sed sciendum est, quod unum ratione generis dicitur dupliciter.
	Quandoque enim aliqua dicuntur ita unum in genere sicut dictum est, quia scilicet eorum unum est genus qualitercumque.
	Quandoque vero non dicuntur aliqua esse unum in genere, nisi in genere superiori, quod cum adiunctione unitatis vel identitatis praedicatur de ultimis speciebus generis inferioris, quando sunt aliquae aliae superiores species supremi generis, in quarum una infinitae species conveniunt.
	Sicut figura est unum genus supremum continens sub se multas species, scilicet circulum, triangulum, quadratum, et huiusmodi.
	Et triangulus etiam continet diversas species, scilicet aequilaterum, qui dicitur isopleurus, et triangulum duorum aequalium laterum, qui dicitur aequitibiarum vel isosceles.
	Isti igitur duo trianguli dicuntur una figura, quod est genus remotum, sed non unus triangulus, quod est genus proximum.
	Cuius ratio est, quia hi duo trianguli non differunt per differentias quibus dividitur figura.
	Differunt autem per differentias quibus dividitur triangulus.
	Idem autem dicitur a quo aliquid non differt differentia.</p>
</div3>

<A NAME="82429"/>
<div3><head>n. 23</head>
<p>Quartum modum ponit ibi, amplius autem dicit quod unum etiam dicuntur, quaecumque ita se habent quod definitio unius, quae est ratio significans quid est esse, non dividitur a definitione alterius, quae significat etiam quid est esse eius.
	Ipsa enim definitio, scilicet secundum se, oportet quod sit divisibilis, cum constet ex genere et differentia.
	Sed potest esse quod definitio unius sit indivisibilis a definitione alterius, quando duo habent unam definitionem; sive illae definitiones significent totum hoc quod est in definito, sicut tunica et indumentum: et tunc sunt simpliciter unum, quorum definitio est una: sive illa communis definitio non totaliter comprehendat rationem duorum, quae in ea conveniunt, sicut bos et equus conveniunt in una definitione animalis.
	Unde numquam sunt unum simpliciter, sed secundum quid, in quantum scilicet utrumque eorum est animal.
	Et similiter augmentum et diminutio conveniunt in una definitione generis, quia utraque est motus secundum quantitatem.
	Similiter in omnibus superficiebus est una definitio huius speciei quae est superficies.</p>
</div3>

<A NAME="82430"/>
<div3><head>n. 24</head>
<p>Quintum modum ponit ibi, omnino vero dicit, quod <hi>omnino</hi> idest perfecte et maxime sunt unum, quorum intellectus intelligens quidditatem eorum est omnino indivisibilis, sicut simplicia, quae non componuntur ex principiis materialibus et formalibus.
	Unde intellectus accipiens quidditatem eorum, non comprehendit ea, quasi componens definitionem eorum ex diversis principiis; sed magis per modum negationis, sicut punctus est, cuius pars non est: vel etiam per modum habitudinis ad composita, sicut si dicatur quod unitas est principium numeri.
	Et, quia talia habent intellectum indivisibilem in seipsis, ea autem quae sunt quocumque modo divisa, possunt intelligi separatim, ideo sequitur quod huiusmodi sunt inseparabilia, et secundum tempus, et secundum locum, et secundum rationem.
	Et propter hoc sunt maxime unum; praecipue illud quod est indivisibile in genere substantiae.
	Nam quod est indivisibile in genere accidentis, etsi ipsum in se non sit compositum, est tamen alteri compositum, idest subiecto in quo est.
	Indivisibilis autem substantia, neque secundum se composita est, nec alteri componitur.
	Vel ly substantia, potest esse ablativi casus.
	Et tunc est sensus, quod licet aliqua dicantur unum quia sunt indivisibilia secundum locum vel tempus vel rationem, tamen inter ea illa maxime dicuntur unum, quae non dividuntur secundum substantiam.
	Et redit in eumdem sensum cum priore.</p>

</div3></div2>
<div2 n="8"><head>Lectio 8</head>
<A NAME="82431"/>
<div3><head>n. 1</head>
<p>Hic philosophus reducit omnes modos ad unum primum; et circa hoc duo facit.
	Primo ponit reductionem praedictam.
	Secundo super modos positos ponit alium modum unitatis, ibi, amplius autem et cetera.
	Dicit ergo primo, quod ex hoc patet, quod illa quae sunt penitus indivisibilia, maxime dicuntur unum: quia ad hunc modum omnes alii modi reducuntur, quia universaliter hoc est verum, quod quaecumque non habent divisionem, secundum hoc dicuntur unum, inquantum divisionem non habent.
	Sicut quae non dividuntur in eo quod est homo, dicuntur unum in homine, sicut Socrates et Plato.
	Et quae non dividuntur in ratione animalis, dicuntur unum in animali.
	Et quae non dividuntur in magnitudine vel mensura, dicuntur unum secundum magnitudinem, sicut continua.</p>
</div3>

<A NAME="82432"/>
<div3><head>n. 2</head>
<p>Et ex hoc potest accipi etiam numerus et diversitas modorum unius suprapositorum; quia unum aut est indivisibile simpliciter, aut indivisibile secundum quid.
	Siquidem simpliciter, sic est ultimus modus, qui est principalis.
	Si autem est indivisibile secundum quid, aut secundum quantitatem tantum, aut secundum naturam.
	Si secundum quantitatem, sic est primus modus.
	Si secundum naturam, aut quantum ad subiectum, aut quantum ad divisionem quae se tenet ex parte formae.
	Si quantum ad subiectum, vel quantum ad subiectum reale, et sic est secundus modus.
	Vel quantum ad subiectum rationis, et sic est tertius modus.
	Indivisibilitas autem formae, quae est indivisibilitas rationis, idest definitionis, facit quartum modum.</p>
</div3>

<A NAME="82433"/>
<div3><head>n. 3</head>
<p>Ex his autem modis ulterius aliqui alii modi derivantur.
	Plurima autem sunt, quae dicuntur unum, ex eo quod faciunt unum; sicut plures homines dicuntur unum, ex hoc quod trahunt navem.
	Et etiam dicuntur aliqua unum, ex eo quod unum patiuntur; sicut multi homines sunt unus populus, ex eo quod ab uno rege reguntur.
	Quaedam vero dicuntur unum ex eo quod habent aliquid unum, sicut multi possessores unius agri sunt unum in dominio eius.
	Quaedam etiam dicuntur unum ex hoc quod sunt aliquid unum; sicut multi homines albi dicuntur unum, quia quilibet eorum albus est.</p>
</div3>

<A NAME="82434"/>
<div3><head>n. 4</head>
<p>Sed respectu omnium istorum modorum secundariorum, primo dicuntur unum illa quae sunt unum secundum suam substantiam, de quibus supra dictum est in quinque modis suprapositis.
	Una namque substantia est, aut ratione continuitatis, sicut in primo modo: aut propter speciem subiecti, sicut in secundo modo, et etiam in tertio, prout unitas generis aliquid habet simile cum unitate speciei: aut etiam propter rationem, sicut in quarto et in quinto modo.
	Et quod adhuc ex his modis aliqua dicantur unum, patet per oppositum.
	Aliqua enim sunt numero plura, vel numerantur ut plura, quia non sunt continua, vel quia non habent speciem unam, vel quia non conveniunt in una ratione.</p>
</div3>

<A NAME="82435"/>
<div3><head>n. 5</head>
<p>Deinde cum dicit amplius autem addit alium modum a supradictis, qui non sumitur ex ratione indivisionis sicut praedicti, sed magis ex ratione divisionis; et dicit, quod quandoque aliqua dicuntur unum propter solam continuitatem, quandoque vero non, nisi sit aliquod totum et perfectum; quod quidem contingit quando habet aliquam unam speciem, non quidem sicut subiectum homogeneum dicitur unum specie quod pertinet ad secundum modum positum prius, sed secundum quod species in quadam totalitate consistit requirens determinatum ordinem partium; sicut patet quod non dicimus unum aliquid, ut artificiatum, quando videmus partes calceamenti qualitercumque compositas, nisi forte secundum quod accipitur unum pro continuo; sed tunc dicimus esse unum omnes partes calceamenti, quando sic sunt compositae, quod sit calceamentum et habeat aliquam unam speciem, scilicet calceamenti.</p>
</div3>

<A NAME="82436"/>
<div3><head>n. 6</head>
<p>Et ex hoc patet, quod linea circularis est maxime una; quia non solum habet continuitatem, sicut linea recta; sed etiam habet totalitatem et perfectionem, quod non habet linea recta.
	Perfectum est enim et totum, cui nihil deest: quod quidem contingit lineae circulari.
	Non enim potest sibi fieri additio, sicut fit lineae rectae.</p>
</div3>

<A NAME="82437"/>
<div3><head>n. 7</head>
<p>Deinde cum dicit uni vero ponit quamdam proprietatem consequentem unum; et dicit, quod ratio unius est in hoc, quod sit principium alicuius numeri.
	Quod ex hoc patet, quia unum est prima mensura numeri, quo omnis numerus mensuratur: mensura autem habet rationem principii, quia per mensuram res mensuratae cognoscuntur, res autem cognoscuntur per sua propria principia.
	Et ex hoc patet, quod unum est principium noti vel cognoscibilis circa quodlibet, et est in omnibus principium cognoscendi.</p>
</div3>

<A NAME="82438"/>
<div3><head>n. 8</head>
<p>Hoc autem unum, quod est principium cognoscendi, non est idem in omnibus generibus.
	In genere enim consonantiarum est unum, quod est diesis, quod est minimum in consonantiis.
	Diesis enim est semitonium minus.
	Dividitur enim tonus in duo semitonia inaequalia, quorum unus dicitur diesis.
	In vocibus autem unum primum et minimum est litera vocalis, aut consonans; et magis vocalis quam consonans, ut in decimo dicetur.
	Et in gravitatibus sive ponderibus est aliquid minimum, quod est mensura, scilicet uncia, vel aliquid aliud huiusmodi.
	Et in motibus est una prima mensura, quae mensurat alios motus, scilicet motus simplicissimus et velocissimus, sicut est motus diurnus.</p>
</div3>

<A NAME="82439"/>
<div3><head>n. 9</head>
<p>In omnibus tamen istis hoc est commune, quod illud, quod est prima mensura, est indivisibile secundum quantitatem, vel secundum speciem.
	Quod igitur est in genere quantitatis unum et primum, oportet quod sit indivisibile et secundum quantitatem.
	Si autem sit omnino indivisibile et secundum quantitatem et non habeat positionem, dicitur unitas.
	Punctus vero est id, quod est omnino indivisibile secundum quantitatem et tamen habet positionem.
	Linea vero est quod est divisibile secundum unam dimensionem tantum: superficies vero secundum duas.
	Corpus autem est omnibus modis divisibile secundum quantitatem, scilicet secundum tres dimensiones.
	Et hae descriptiones convertuntur.
	Nam omne quod duabus dimensionibus dividitur, est superficies, et sic de aliis.</p>
</div3>

<A NAME="82440"/>
<div3><head>n. 10</head>
<p>Sciendum est autem quod esse mensuram est propria ratio unius secundum quod est principium numeri.
	Hoc autem non est idem cum uno quod convertitur cum ente, ut in quarto dictum est.
	Ratio enim illius unius in sola indivisione consistit: huiusmodi autem unius in mensuratione.
	Sed tamen haec ratio mensurae, licet primo conveniat uni quod est principium numeri, tamen per quamdam similitudinem derivatur ad unum in aliis generibus, ut in decimo huius philosophus ostendet.
	Et secundum hoc ratio mensurae invenitur in quolibet genere.
	Haec autem ratio mensurae consequitur rationem indivisionis, sicut habitum est.
	Et ideo unum non omnino aequivoce dicitur de eo quod convertitur cum ente, et de eo quod est principium numeri; sed secundum prius et posterius.</p>
</div3>

<A NAME="82441"/>
<div3><head>n. 11</head>
<p>Deinde cum dicit amplius autem ponit aliam divisionem unius, quae est magis logica; dicens, quod quaedam sunt unum numero, quaedam specie, quaedam genere, quaedam analogia.
	Numero quidem sunt unum, quorum materia est una.
	Materia enim, secundum quod stat sub dimensionibus signatis, est principium individuationis formae.
	Et propter hoc ex materia habet singulare quod sit unum numero ab aliis divisum.</p>
</div3>

<A NAME="82442"/>
<div3><head>n. 12</head>
<p>Specie autem dicuntur unum, quorum una est <hi>ratio</hi>, idest definitio.
	Nam nihil proprie definitur nisi species, cum omnis definitio ex genere et differentia constet.
	Et si aliquod genus definitur, hoc est inquantum est species.</p>
</div3>

<A NAME="82443"/>
<div3><head>n. 13</head>
<p>Unum vero genere sunt, quae conveniunt in figura <hi>praedicationis</hi>, idest quae habent unum modum praedicandi.
	Alius enim est modus quo praedicatur substantia, et quo praedicatur qualitas vel actio; sed omnes substantiae habent unum modum praedicandi, inquantum praedicantur non ut in subiecto existentes.</p>
</div3>

<A NAME="82444"/>
<div3><head>n. 14</head>
<p>Proportione vero vel analogia sunt unum quaecumque in hoc conveniunt, quod hoc se habet ad illud sicut aliud ad aliud.
	Et hoc quidem potest accipi duobus modis, vel in eo quod aliqua duo habent diversas habitudines ad unum; sicut sanativum de urina dictum habitudinem significat signi sanitatis; de medicina vero, quia significat habitudinem causae respectu eiusdem.
	Vel in eo quod est eadem proportio duorum ad diversa, sicut tranquillitatis ad mare et serenitatis ad aerem.
	Tranquillitas enim est quies maris et serenitas aeris.</p>
</div3>

<A NAME="82445"/>
<div3><head>n. 15</head>
<p>In istis autem modis unius, semper posterius sequitur ad praecedens et non convertitur.
	Quaecumque enim sunt unum numero, sunt specie unum et non convertitur.
	Et idem patet in aliis.</p>
</div3>

<A NAME="82446"/>
<div3><head>n. 16</head>
<p>Deinde cum dicit palam autem ex modis unius accipit modos multorum; et dicit, quod multa dicuntur per oppositum ad unum.
	Et ideo quot modis dicitur unum, tot modis dicuntur multa; quia quoties dicitur unum oppositorum, toties dicitur et reliquum.
	Unde aliqua dicuntur multa propter hoc, quod non sunt continua.
	Quod est per oppositum ad primum modum unius.</p>
</div3>

<A NAME="82447"/>
<div3><head>n. 17</head>
<p>Alia dicuntur multa propter hoc quod materiam habent divisam secundum speciem, sive intelligamus de <hi>materia prima</hi>, idest proxima, aut de finali sive ultima, in quam ultimo fit resolutio.
	Per divisionem quippe proximae materiae dicuntur multa vinum et oleum: per divisionem vero materiae remotae, vinum et lapis.
	Et si materia accipiatur tam pro materia naturae quam pro materia rationis, scilicet pro genere quod habet similitudinem materiae, hic modus multitudinis sumitur per oppositum ad secundum et tertium modum unius.</p>
</div3>

<A NAME="82448"/>
<div3><head>n. 18</head>
<p>Alia vero dicuntur multa quae habent rationes, quod quid est esse dicentes, plures.
	Et hoc sumitur per oppositum ad quartum modum.</p>
</div3>

<A NAME="82449"/>
<div3><head>n. 19</head>
<p>Quod autem opponitur quinto modo, nondum habet rationem pluralitatis nisi secundum quid et in potentia.
	Non enim ex hoc quod aliquid est divisibile propter hoc est multa nisi in potentia.</p>

</div3></div2>
<div2 n="9"><head>Lectio 9</head>
<A NAME="82450"/>
<div3><head>n. 1</head>
<p>Hic philosophus distinguit quot modis dicitur ens.
	Et circa hoc tria facit.
	Primo distinguit ens in ens per se et per accidens.
	Secundo distinguit modos entis per accidens, ibi, secundum accidens quidem et cetera.
	Tertio modos entis per se, ibi, secundum se vero.
	Dicit ergo, quod ens dicitur quoddam secundum se, et quoddam secundum accidens.
	Sciendum tamen est quod illa divisio entis non est eadem cum illa divisione qua dividitur ens in substantiam et accidens.
	Quod ex hoc patet, quia ipse postmodum, ens secundum se dividit in decem praedicamenta, quorum novem sunt de genere accidentis.
	Ens igitur dividitur in substantiam et accidens, secundum absolutam entis considerationem, sicut ipsa albedo in se considerata dicitur accidens, et homo substantia.
	Sed ens secundum accidens prout hic sumitur, oportet accipi per comparationem accidentis ad substantiam.
	Quae quidem comparatio significatur hoc verbo, est, cum dicitur, homo est albus.
	Unde hoc totum, homo est albus, est ens per accidens.
	Unde patet quod divisio entis secundum se et secundum accidens, attenditur secundum quod aliquid praedicatur de aliquo per se vel per accidens.
	Divisio vero entis in substantiam et accidens attenditur secundum hoc quod aliquid in natura sua est vel substantia vel accidens.</p>
</div3>

<A NAME="82451"/>
<div3><head>n. 2</head>
<p>Deinde cum dicit secundum accidens ostendit quot modis dicitur ens per accidens; et dicit, quod tribus: quorum unus est, quando accidens praedicatur de accidente, ut cum dicitur, iustus est musicus.
	Secundus, cum accidens praedicatur de subiecto, ut cum dicitur, homo est musicus.
	Tertius, cum subiectum praedicatur de accidente, ut cum dicitur musicus est homo.
	Et, quia superius iam manifestavit quomodo causa per accidens differt a causa per se, ideo nunc consequenter per causam per accidens manifestat ens per accidens.</p>
</div3>

<A NAME="82452"/>
<div3><head>n. 3</head>
<p>Et dicit, quod sicut assignantes causam per accidens dicimus quod musicus aedificat, eo quod musicum accidit aedificatori, vel e contra, constat enim quod <hi>hoc esse hoc</hi>, idest musicum aedificare, nihil aliud significat quam <hi>hoc accidere huic</hi>, ita est etiam in praedictis modis entis per accidens, quando dicimus hominem esse musicum, accidens praedicando de subiecto: vel musicum esse hominem, praedicando subiectum de accidente: vel album esse musicum, vel e converso, scilicet musicum esse album, praedicando accidens de accidente.
	In omnibus enim his, esse, nihil aliud significat quam accidere. <hi>Hoc quidem</hi>, scilicet quando accidens de accidente praedicatur, significat quod ambo accidentia accidunt eidem subiecto: <hi>illud vero</hi>, scilicet cum accidens praedicatur de subiecto, dicitur esse, <hi>quia enti</hi> idest subiecto accidit accidens.
	Sed musicum esse hominem dicimus, <hi>quia huic</hi>, scilicet praedicato, accidit musicum, quod ponitur in subiecto.
	Et est quasi similis ratio praedicandi, cum subiectum praedicatur de accidente, et accidens de accidente.
	Sicut enim subiectum praedicatur de accidente ea ratione, quia praedicatur subiectum de eo, cui accidit accidens in subiecto positum; ita accidens praedicatur de accidente, quia praedicatur de subiecto accidentis.
	Et propter hoc, sicut dicitur musicum est homo, similiter dicitur musicum esse album, quia scilicet illud cui accidit esse musicum, scilicet subiectum, est album.</p>
</div3>

<A NAME="82453"/>
<div3><head>n. 4</head>
<p>Patet igitur, quod ea, quae dicuntur esse secundum accidens, dicuntur triplici ratione: aut eo <hi>quod ambo</hi>, scilicet subiectum et praedicatum, insunt eidem, sicut cum accidens praedicatur de accidente, aut <hi>quia illud</hi>, scilicet praedicatum, ut musicum, <hi>inest enti</hi>, idest subiecto, quod dicitur esse musicum; et hoc est cum accidens praedicatur de subiecto; aut <hi>quia illud</hi>, scilicet subiectum in praedicato positum, est illud cui inest accidens, de quo accidente illud, scilicet subiectum, praedicatur.
	Et hoc est scilicet cum subiectum praedicatur de accidente, ut cum dicimus, musicum est homo.</p>
</div3>

<A NAME="82454"/>
<div3><head>n. 5</head>
<p>Deinde cum dicit secundum se distinguit modum entis per se: et circa hoc tria facit.
	Primo distinguit ens, quod est extra animam, per decem praedicamenta, quod est ens perfectum.
	Secundo ponit alium modum entis, secundum quod est tantum in mente, ibi, amplius autem et esse significat.
	Tertio dividit ens per potentiam et actum: et ens sic divisum est communius quam ens perfectum.
	Nam ens in potentia, est ens secundum quid tantum et imperfectum, ibi, amplius esse significat et ens.
	Dicit ergo primo, quod illa dicuntur esse secundum se, quaecumque significant figuras praedicationis.
	Sciendum est enim quod ens non potest hoc modo contrahi ad aliquid determinatum, sicut genus contrahitur ad species per differentias.
	Nam differentia, cum non participet genus, est extra essentiam generis.
	Nihil autem posset esse extra essentiam entis, quod per additionem ad ens aliquam speciem entis constituat: nam quod est extra ens, nihil est, et differentia esse non potest.
	Unde in tertio huius probavit philosophus, quod ens, genus esse non potest.</p>
</div3>

<A NAME="82455"/>
<div3><head>n. 6</head>
<p>Unde oportet, quod ens contrahatur ad diversa genera secundum diversum modum praedicandi, qui consequitur diversum modum essendi; quia <hi>quoties ens dicitur</hi>, idest quot modis aliquid praedicatur, <hi>toties esse significatur</hi>, idest tot modis significatur aliquid esse.
	Et propter hoc ea in quae dividitur ens primo, dicuntur esse praedicamenta, quia distinguuntur secundum diversum modum praedicandi.
	Quia igitur eorum quae praedicantur, quaedam significant quid, idest substantiam, quaedam quale, quaedam quantum, et sic de aliis; oportet quod unicuique modo praedicandi, esse significet idem; ut cum dicitur homo est animal, esse significat substantiam.
	Cum autem dicitur, homo est albus, significat qualitatem, et sic de aliis.</p>
</div3>

<A NAME="82456"/>
<div3><head>n. 7</head>
<p>Sciendum enim est quod praedicatum ad subiectum tripliciter se potest habere.
	Uno modo cum est id quod est subiectum, ut cum dico, Socrates est animal.
	Nam Socrates est id quod est animal.
	Et hoc praedicatum dicitur significare substantiam primam, quae est substantia particularis, de qua omnia praedicantur.</p>
</div3>

<A NAME="82457"/>
<div3><head>n. 8</head>
<p>Secundo modo ut praedicatum sumatur secundum quod inest subiecto: quod quidem praedicatum, vel inest ei per se et absolute, ut consequens materiam, et sic est quantitas: vel ut consequens formam, et sic est qualitas: vel inest ei non absolute, sed in respectu ad aliud, et sic est ad aliquid.
	Tertio modo ut praedicatum sumatur ab eo quod est extra subiectum: et hoc dupliciter.
	Uno modo ut sit omnino extra subiectum: quod quidem si non sit mensura subiecti, praedicatur per modum habitus, ut cum dicitur, Socrates est calceatus vel vestitus.
	Si autem sit mensura eius, cum mensura extrinseca sit vel tempus vel locus, sumitur praedicamentum vel ex parte temporis, et sic erit quando: vel ex loco, et sic erit ubi, non considerato ordine partium in loco, quo considerato erit situs.
	Alio modo ut id a quo sumitur praedicamentum, secundum aliquid sit in subiecto, de quo praedicatur.
	Et si quidem secundum principium, sic praedicatur ut agere.
	Nam actionis principium in subiecto est.
	Si vero secundum terminum, sic praedicabitur ut in pati.
	Nam passio in subiectum patiens terminatur.</p>
</div3>

<A NAME="82458"/>
<div3><head>n. 9</head>
<p>Quia vero quaedam praedicantur, in quibus manifeste non apponitur hoc verbum est, ne credatur quod illae praedicationes non pertineant ad praedicationem entis, ut cum dicitur, homo ambulat, ideo consequenter hoc removet, dicens quod in omnibus huiusmodi praedicationibus significatur aliquid esse.
	Verbum enim quodlibet resolvitur in hoc verbum est, et participium.
	Nihil enim differt dicere, homo convalescens est, et homo convalescit, et sic de aliis.
	Unde patet quod quot modis praedicatio fit, tot modis ens dicitur.</p>
</div3>

<A NAME="82459"/>
<div3><head>n. 10</head>
<p>Nec est verum quod Avicenna dicit, quod praedicata, quae sunt in generibus accidentis, principaliter significant substantiam, et per posterius accidens, sicut hoc quod dico album et musicum.
	Nam album ut in praedicamentis dicitur, solam qualitatem significat.
	Hoc autem nomen album significat subiectum ex consequenti, inquantum significat albedinem per modum accidentis.
	Unde oportet, quod ex consequenti includat in sui ratione subiectum.
	Nam accidentis esse est inesse.
	Albedo enim etsi significet accidens, non tamen per modum accidentis, sed per modum substantiae.
	Unde nullo modo consignificat subiectum.
	Si enim principaliter significaret subiectum, tunc praedicata accidentalia non ponerentur a philosopho sub ente secundum se, sed sub ente secundum accidens.
	Nam hoc totum, quod est homo albus, est ens secundum accidens, ut dictum est.</p>
</div3>

<A NAME="82460"/>
<div3><head>n. 11</head>
<p>Deinde cum dicit amplius autem ponit alium modum entis, secundum quod esse et est, significant compositionem propositionis, quam facit intellectus componens et dividens.
	Unde dicit, quod esse significat veritatem rei.
	Vel sicut alia translatio melius habet <hi>quod esse significat</hi> quia aliquod dictum est verum.
	Unde veritas propositionis potest dici veritas rei per causam.
	Nam ex eo quod res est vel non est, oratio vera vel falsa est.
	Cum enim dicimus aliquid esse, significamus propositionem esse veram.
	Et cum dicimus non esse, significamus non esse veram; et hoc sive in affirmando, sive in negando.
	In affirmando quidem, sicut dicimus quod Socrates est albus, quia hoc verum est.
	In negando vero, ut Socrates non est albus, quia hoc est verum, scilicet ipsum esse non album.
	Et similiter dicimus, quod non est diameter incommensurabilis lateri quadrati, quia hoc est falsum, scilicet non esse ipsum non commensurabilem.</p>
</div3>

<A NAME="82461"/>
<div3><head>n. 12</head>
<p>Sciendum est autem quod iste secundus modus comparatur ad primum, sicut effectus ad causam.
	Ex hoc enim quod aliquid in rerum natura est, sequitur veritas et falsitas in propositione, quam intellectus significat per hoc verbum est prout est verbalis copula.
	Sed, quia aliquid, quod est in se non ens, intellectus considerat ut quoddam ens, sicut negationem et huiusmodi, ideo quandoque dicitur esse de aliquo hoc secundo modo, et non primo.
	Dicitur enim, quod caecitas est secundo modo, ex eo quod vera est propositio, qua dicitur aliquid esse caecum; non tamen dicitur quod sit primo modo vera.
	Nam caecitas non habet aliquod esse in rebus, sed magis est privatio alicuius esse.
	Accidit autem unicuique rei quod aliquid de ipsa vere affirmetur intellectu vel voce.
	Nam res non refertur ad scientiam, sed e converso.
	Esse vero quod in sui natura unaquaeque res habet, est substantiale.
	Et ideo, cum dicitur, Socrates est, si ille est primo modo accipiatur, est de praedicato substantiali.
	Nam ens est superius ad unumquodque entium, sicut animal ad hominem.
	Si autem accipiatur secundo modo, est de praedicato accidentali.</p>
</div3>

<A NAME="82462"/>
<div3><head>n. 13</head>
<p>Deinde cum dicit amplius esse ponit distinctionem entis per actum et potentiam; dicens, quod ens et esse significant aliquid dicibile vel effabile in potentia, vel dicibile in actu.
	In omnibus enim praedictis terminis, quae significant decem praedicamenta, aliquid dicitur in actu, et aliquid in potentia.
	Et ex hoc accidit, quod unumquodque praedicamentum per actum et potentiam dividitur.
	Et sicut in rebus, quae extra animam sunt, dicitur aliquid in actu et aliquid in potentia, ita in actibus animae et privationibus, quae sunt res rationis tantum.
	Dicitur enim aliquis scire, quia potest uti scientia, et quia utitur: similiter quiescens, quia iam inest ei quiescere, et quia potest quiescere.
	Et non solum hoc est in accidentibus, sed etiam in substantiis. <hi>Etenim Mercurium</hi>, idest imaginem Mercurii dicimus esse in lapide in potentia, et medium lineae dicitur esse in linea in potentia.
	Quaelibet enim pars continui est potentialiter in toto.
	Linea vero inter substantias ponitur secundum opinionem ponentium mathematica esse substantias, quam nondum reprobaverat.
	Frumentum etiam quando nondum est perfectum, sicut quando est in herba, dicitur esse in potentia.
	Quando vero aliquid sit in potentia, et quando nondum est in potentia, determinandum est in aliis, scilicet in nono huius.</p>

</div3></div2>
<div2 n="10"><head>Lectio 10</head>
<A NAME="82463"/>
<div3><head>n. 1</head>
<p>Hic ostendit quot modis dicitur substantia: et circa hoc duo facit.
	Primo ponit diversos modos substantiae.
	Secundo reducit omnes ad duos, ibi, accidit itaque.
	Circa primum ponit quatuor modos; quorum primus est secundum quod substantiae particulares dicuntur substantiae, sicut simplicia corpora, ut terra et ignis et aqua et huiusmodi.
	Et universaliter omnia corpora, etiam si non sint simplicia, sicut mixta similium partium, ut lapis, sanguis, caro, et huiusmodi.
	Et iterum animalia quae constant et huiusmodi corporibus sensibilibus, et partes eorum, ut manus et pedes et huiusmodi, <hi>et Daemonia</hi>, idest idola, quae in templis posita colebantur pro diis.
	Vel Daemonia dicit quaedam animalia rationabilia secundum Platonicos, quae Apuleius sic definit: <hi>Daemones sunt animalia corpore aerea, mente rationalia, animo passiva, tempore aeterna</hi>.
	Haec enim omnia praedicta dicuntur substantia, quia non dicuntur de alio subiecto, sed alia dicuntur de his.
	Et haec est descriptio primae substantiae in praedicamentis.</p>
</div3>

<A NAME="82464"/>
<div3><head>n. 2</head>
<p>Secundum modum ponit ibi alio vero dicit quod alio modo dicitur substantia quae est causa essendi praedictis substantiis quae non dicuntur de subiecto; non quidem extrinseca sicut efficiens, sed intrinseca eis, ut forma.
	Sicut dicitur anima substantia animalis.</p>
</div3>

<A NAME="82465"/>
<div3><head>n. 3</head>
<p>Deinde cum dicit amplius quaecumque ponit tertium modum, secundum opinionem Platonicorum et Pythagoricorum, dicens, quod quaecumque particulae sunt in praedictis substantiis, quae sunt termini earum, et significant hoc aliquid secundum opinionem eorum, in quibus destructis destruitur totum, dicuntur etiam substantiae.
	Sicut superficie destructa destruitur corpus, ut quidam dicunt, et destructa linea destruitur superficies.
	Patet etiam, quod superficies est terminus corporis, et linea terminus superficiei.
	Et secundum dictorum positionem, linea est pars superficiei, et superficies pars corporis.
	Ponebant enim corpora componi ex superficiebus et superficies ex lineis, et lineas ex punctis.
	Unde sequebatur, quod punctum sit substantia lineae, et linea superficiei, et sic de aliis.
	Numerus autem secundum hanc positionem videtur esse substantia totaliter omnium rerum, quia remoto numero nihil remanet in rebus: quod enim non est unum, nihil est.
	Et similiter quae non sunt plura, non sunt.
	Numerus etiam invenitur terminare omnia, eo quod omnia mensurantur per numerum.</p>
</div3>

<A NAME="82466"/>
<div3><head>n. 4</head>
<p>Iste autem modus non est verus.
	Nam hoc quod communiter invenitur in omnibus, et sine quo res esse non potest, non oportet quod sit substantia rei, sed potest esse aliqua proprietas consequens rei substantiam vel principium substantiae.
	Provenit etiam eis error specialiter quantum ad unum et numerum, eo quod non distinguebant inter unum quod convertitur cum ente, et unum quod est principium numeri.</p>
</div3>

<A NAME="82467"/>
<div3><head>n. 5</head>
<p>Quartum modum ponit ibi amplius quod dicit quod etiam quidditas rei, quam significat definitio, dicitur substantia uniuscuiusque.
	Haec autem quidditas sive rei essentia, cuius definitio est ratio, differt a forma quam dixit esse substantiam in secundo modo, sicut differt humanitas ab anima.
	Nam forma est pars essentiae vel quidditatis rei.
	Ipsa autem quidditas vel essentia rei includit omnia essentialia principia.
	Et ideo genus et species dicuntur esse substantia eorum, de quibus praedicantur, hoc ultimo modo.
	Nam genus et species non significant tantum formam, sed totam rei essentiam.</p>
</div3>

<A NAME="82468"/>
<div3><head>n. 6</head>
<p>Deinde cum dicit accidit itaque reducit dictos modos substantiae ad duos; dicens, quod ex praedictis modis considerari potest, quod substantia duobus modis dicitur: quorum unus est secundum quod substantia dicitur id quod ultimo subiicitur in propositionibus, ita quod de alio non praedicetur, sicut substantia prima.
	Et hoc est, quod est hoc aliquid, quasi per se subsistens, et quod est separabile, quia est ab omnibus distinctum et non communicabile multis.
	Et quantum ad haec tria differt substantia particularis ab universali.
	Primo quidem, quia substantia particularis non praedicatur de aliquo inferiori, sicut universalis.
	Secundo, quia substantia universalis non subsistit nisi ratione singularis quae per se subsistit.
	Tertio, quia substantia universalis est in multis, non autem singularis, sed est ab omnibus separabilis et distincta.</p>
</div3>

<A NAME="82469"/>
<div3><head>n. 7</head>
<p>Sed etiam forma et species uniuscuiusque rei, <hi>dicitur tale</hi>, idest substantia.
	In quo includit et secundum et quartum modum.
	Essentia enim et forma in hoc conveniunt quod secundum utrumque dicitur esse illud quo aliquid est.
	Sed forma refertur ad materiam, quam facit esse in actu; quidditas autem refertur ad suppositum, quod significatur ut habens talem essentiam.
	Unde sub uno comprehenduntur <hi>forma et species</hi>, idest sub essentia rei.</p>
</div3>

<A NAME="82470"/>
<div3><head>n. 8</head>
<p>Tertium autem modum praetermittit, quia falsus est, vel quia reducibilis est ad formam, quae habet rationem termini.
	Materiam vero, quae substantia dicitur, praetermittit, quia non est substantia in actu.
	Includitur tamen in primo modo, quia substantia particularis non habet quod sit substantia et quod sit individua in rebus materialibus, nisi ex materia.</p>

</div3></div2>
<div2 n="11"><head>Lectio 11</head>
<A NAME="82471"/>
<div3><head>n. 1</head>
<p>Postquam philosophus distinxit nomina, quae significant subiectum huius scientiae, hic distinguit nomina, quae significant partes eorum, quae sunt subiecta huius scientiae: et dividitur in partes duas.
	In prima distinguit nomina, quae significant partes unius.
	In secunda, nomina, quae significant partes entis; hoc ibi, potestas dicitur.
	Substantia enim quae etiam posita est subiectum huius scientiae, est unum solum praedicamentum non divisum in multa praedicamenta.
	Prima dividitur in duas.
	In prima distinguit nomina, quae significant partes unius.
	In secunda, nomina, quae significant, aliquod consequens ad rationem unius, scilicet prius et posterius.
	Nam unum esse, est principium esse, ut supra dictum est.
	Et hoc ibi, priora et posteriora dicuntur.</p>
</div3>

<A NAME="82472"/>
<div3><head>n. 2</head>
<p>Prima dividitur in duas.
	In prima distinguit nomina, quae significant primas partes unius et eius oppositi, scilicet multitudinis.
	In secunda distinguit nomina, quae significant quasdam secundarias partes, ibi, opposita dicuntur.
	Partes autem unius sunt idem, quod est unum in substantia: et simile, quod est unum in qualitate: et aequale, quod est unum in quantitate.
	Et e contrario partes multitudinis sunt diversum, dissimile et inaequale.
	Circa primum duo facit.
	Primo distinguit hoc nomen idem, et ea quae ei opponuntur.
	Secundo distinguit hoc nomen simile et dissimile oppositum eius, ibi, similia dicuntur.
	De aequali autem, et eius opposito, mentionem hic non facit, quia in eis multiplicitas non est ita manifesta.
	Circa primum tria facit.
	Primo distinguit hoc nomen idem.
	Secundo hoc nomen diversum, ibi, diversa vero dicuntur.
	Tertio hoc nomen differens, ibi, differentia vero.
	Circa primum duo facit.
	Primo ponit modos eiusdem per accidens.
	Secundo eiusdem per se, ibi, alia vero secundum se.</p>
</div3>

<A NAME="82473"/>
<div3><head>n. 3</head>
<p>Dicit ergo quod aliqua dicuntur eadem per accidens tribus modis.
	Uno modo sicut duo accidentia; ut album et musicum dicuntur idem, quia accidunt eidem subiecto.
	Secundo modo, quando praedicatum dicitur idem subiecto in quantum de eo praedicatur; ut cum dicitur, homo est musicus, quae dicuntur idem, quia accidit <hi>musicum homini</hi>, idest praedicatum subiecto.
	Tertio modo dicuntur idem per accidens, quando subiectum dicitur esse idem accidenti quasi de eo praedicatum: ut cum dicitur, musicus est homo, significatur quod homo sit idem musico.
	Quod enim praedicatur de aliquo, significatur idem esse illi.
	Et haec ratio identitatis est, quia subiectum accidit praedicato.</p>
</div3>

<A NAME="82474"/>
<div3><head>n. 4</head>
<p>Praeter hos autem modos eiusdem per accidens, in quibus sumitur accidens per se et subiectum per se, sunt alii modi in quibus accipitur accidens cum subiecto compositum.
	Et in hoc variantur duo modi: quorum unus significatur, quando accidens simpliciter praedicatur de composito ex accidente et subiecto.
	Et tunc significatur hoc, scilicet accidens esse idem utrique simul accepto; sicut musico homini, musicum.
	Alius modus significatur quando compositum praedicatur de subiecto simplici, ut cum dicitur, homo est homo musicus.
	Tunc enim <hi>illi</hi>, idest subiecto simplici, significatur esse idem horum utrumque simul acceptum, scilicet hoc quod dicitur homo musicus.
	Et similis ratio est, si accidens accipitur ut simplex, et subiectum cum compositione; ut si dicamus, musicus est homo musicus, aut e converso, quia et homini musico, quod est compositum, dicuntur idem per accidens et homo et musicum, quando haec duo de illo uno praedicantur, et e converso.</p>
</div3>

<A NAME="82475"/>
<div3><head>n. 5</head>
<p>Ex hoc autem concludit ulterius conclusionem, quod in omnibus praedictis modis praedicandi, in quibus idem per accidens praedicatur, non praedicatur aliquod nomen universaliter.
	Non enim est verum dicere, quod omnis homo sit idem musico.
	Quod sic patet.
	Ea enim sola de universalibus praedicantur universaliter, quae secundum se insunt eidem.
	Propter hoc enim modus praedicandi, qui est universaliter praedicari, convenit cum conditione subiecti, quod est universale, quia praedicatum per se de subiecto praedicatur.
	Sed accidentia non praedicantur secundum se de universalibus, sed ratione singularium.
	Et ideo de universalibus non praedicantur universaliter.
	Sed de singularibus praedicantur simpliciter, quia idem videtur esse subiecto Socrates et Socrates musicus; non tamen praedicantur de singulari universaliter, quia de nullo potest praedicari aliquid universaliter quod non est universale.
	Socrates autem non est universale: nam non est in multis.
	Et ideo non praedicatur universaliter aliquid de Socrate, ut dicatur, omnis Socrates sicut omnis homo.
	Igitur quae diximus sic dicuntur eadem, scilicet per accidens, ut dictum est.</p>
</div3>

<A NAME="82476"/>
<div3><head>n. 6</head>
<p>Deinde cum dicit alia vero ponit modos eiusdem per se; et dicit, quod aliqua dicuntur eadem secundum se eisdem modis, quibus dicitur unum per se.
	Omnes enim modi, quibus aliqua unum per se dicuntur, reducuntur ad duos: quorum unus est secundum quod dicuntur unum illa, quorum materia est una; sive accipiamus materiam eamdem secundum speciem, sive secundum numerum; ad quod pertinet secundus et tertius modus unius.
	Alio modo dicuntur unum, quorum substantia est una: vel ratione continuitatis, quod pertinet ad primum modum: vel propter unitatem et indivisibilitatem rationis, quod pertinet ad quartum et quintum.
	Unde et his modis dicuntur aliqua esse idem.</p>
</div3>

<A NAME="82477"/>
<div3><head>n. 7</head>
<p>Ex hoc autem ulterius concludit, quod identitas est unitas vel unio; aut ex eo quod illa quae dicuntur idem, sunt plura secundum esse, et tamen dicuntur idem in quantum in aliquo uno conveniunt.
	Aut quia sunt unum secundum esse, sed intellectus utitur eo ut pluribus ad hoc quod relationem intelligat.
	Nam non potest intelligi relatio nisi inter duo extrema.
	Sicut cum dicitur aliquid esse idem sibiipsi.
	Tunc enim intellectus utitur eo quod est unum secundum rem, ut duobus.
	Alias eiusdem ad seipsum relationem designare non posset.
	Unde patet, quod si relatio semper requirit duo extrema, et in huiusmodi relationibus non sunt duo extrema secundum rem sed secundum intellectum solum, relatio identitatis non erit relatio realis, sed rationis tantum, secundum quod aliquid dicitur idem simpliciter.
	Secus autem est, quando aliqua duo dicuntur esse idem vel genere vel specie.
	Si enim identitatis relatio esset res aliqua praeter illud quod dicitur idem, res etiam, quae relatio est, cum sit idem sibi, pari ratione haberet aliam relationem, quae sibi esset idem, et sic in infinitum.
	Non est autem possibile in rebus in infinitum procedere.
	Sed in his quae sunt secundum intellectum nihil prohibet.
	Nam cum intellectus reflectatur super suum actum, intelligit se intelligere.
	Et hoc ipsum potest etiam intelligere, et sic in infinitum.</p>

</div3></div2>
<div2 n="12"><head>Lectio 12</head>
<A NAME="82478"/>
<div3><head>n. 1</head>
<p>Hic ostendit quot modis dicitur diversum; et dicit, quod diversa dicuntur aliqua tripliciter.
	Dicuntur enim aliqua diversa specie, quorum species sunt plures, sicut asinus et bos.
	Quaedam vero dicuntur diversa numero, quia differunt secundum materiam, sicut duo individua unius speciei.
	Quaedam vero dicuntur diversa secundum <hi>rationem substantiae</hi>, idest definitionem declarantem substantiam rei.
	Contingit enim quaedam esse idem numero, scilicet subiecti, sed diversa ratione, sicut Socrates et hoc album.</p>
</div3>

<A NAME="82479"/>
<div3><head>n. 2</head>
<p>Et quia plures modi diversitatis accipi possunt, sicut quod dicatur diversum genere et diversum propter continui divisionem, ideo subiungit, quod diversum dicitur oppositum totaliter ad idem.
	Cuilibet enim modo eius, quod est idem, opponitur aliquis modus eius quod est diversum.
	Et propter hoc, quot modis dicitur idem, tot modis diversum.</p>
</div3>

<A NAME="82480"/>
<div3><head>n. 3</head>
<p>Et tamen alii modi unius, vel eius quod est idem, possunt reduci ad istos hic tactos.
	Diversitas enim generis includitur in diversitate speciei.
	Diversitas vero continuitatis in diversitate materiae, eo quod partes quantitatis se habent per modum materiae ad totum.</p>
</div3>

<A NAME="82481"/>
<div3><head>n. 4</head>
<p>Deinde cum dicit differentia vero hic distinguit quot modis dicitur hoc nomen differens.
	Assignat autem duos modos: quorum primus est, quod aliquid proprie dicitur differens secundum quod aliqua duo quae sunt <hi>aliquid idem entia</hi>, idest in aliquo uno convenientia, sunt diversa: sive conveniant in aliquo uno secundum numerum, sicut Socrates sedens a Socrate non sedente: sive conveniant in aliquo uno specie, sicut Socrates et Plato in homine: sive in aliquo uno genere, sicut homo et asinus in animali: sive in aliquo uno secundum proportionem, sicut quantitas et qualitas in ente.
	Ex quo patet, quod differens omne est diversum, sed non convertitur.
	Nam illa diversa, quae in nullo conveniunt, non possunt proprie dici differentia, quia non differunt aliquo alio, sed seipsis.
	Differens autem dicitur, quod aliquo alio differt.
	Secundus modus est prout differens communiter sumitur pro diverso; et sic differentia dicuntur etiam illa, quae habent diversum genus, et in nullo communicant.</p>
</div3>

<A NAME="82482"/>
<div3><head>n. 5</head>
<p>Deinde docet quibus conveniat esse differens secundum primum modum qui est proprius.
	Cum enim oporteat ea, quae proprie dicuntur differentia, in uno aliquo convenire; ea vero, quae conveniunt in specie, non distinguuntur nisi per accidentales differentias, ut Socrates albus vel iustus, Plato niger vel musicus; quae vero conveniunt in genere et sunt diversa secundum speciem, differunt differentiis substantialibus: illa propriissime dicuntur differentia, quae sunt eadem genere et diversa secundum speciem.
	Omne autem genus dividitur in contrarias differentias; non autem omne genus dividitur in contrarias species.
	Coloris enim species sunt contrariae, scilicet album, nigrum: et differentiae etiam, scilicet congregativum et disgregativum.
	Animalis autem differentiae quidem sunt contrariae, scilicet rationale et irrationale sed species animalis, ut homo et equus etc. non sunt contrariae.
	Illa igitur, quae propriissime dicuntur differentia, sunt quae vel sunt species contrariae, sicut album et nigrum: vel sunt species unius generis non contrariae, sed habentia contrarietatem in substantia ratione contrarii differentiarum quae sunt de substantia specierum.</p>
</div3>

<A NAME="82483"/>
<div3><head>n. 6</head>
<p>Deinde cum dicit similia dicuntur ostendit quot modis dicitur simile.
	Circa hoc autem duo facit.
	Nam primo assignat quot modis dicitur simile.
	Secundo quot modis dicitur dissimile, ibi, opposita vero.
	Circa primum duo facit.
	Primo ostendit quot modis dicitur simile.
	Secundo quomodo dicatur aliquid maxime simile, ibi, et secundum quae alterari.
	Ponit autem tres modos similitudinis.
	Constat enim quod unum in qualitate facit simile.
	Passio autem est affinis qualitati, eo quod praecipue passio in mutatione qualitatis, quae est alteratio, attenditur.
	Unde et quaedam species qualitatis est passio et passibilis qualitas.
	Et propter hoc similitudo non solum attenditur secundum convenientiam in qualitate, sed secundum convenientiam in passione.
	Quod quidem potest esse dupliciter.
	Aut ex parte passionis, aut ex parte eius ad quod passio terminatur.</p>
</div3>

<A NAME="82484"/>
<div3><head>n. 7</head>
<p>Sic igitur tripliciter aliqua sunt similia.
	Uno modo, quia patiuntur idem, sicut duo ligna, quae comburuntur, possunt dici similia.
	Alio modo ex hoc solo, quod patiuntur aliqua plura, similia dicuntur, sive patiuntur idem, sive diversa: sicut duo homines, quorum unus fustigatur, et alter incarceratur, dicuntur similes in patiendo.
	Tertio modo dicuntur similia quorum una est qualitas; sicut duo albi, et duo sidera in caelo habentia similem splendorem aut virtutem.</p>
</div3>

<A NAME="82485"/>
<div3><head>n. 8</head>
<p>Deinde cum dicit et secundum ostendit unde aliquid maxime dicatur simile.
	Quando enim sunt plures contrarietates, secundum quas attenditur alteratio, illud, quod secundum plures illarum contrarietatum est alicui simile, dicitur magis proprie simile.
	Sicut allium, quod est calidum et siccum, dicitur magis proprie simile igni, quam saccharum, quod est calidum et humidum.
	Et idem est inter duo quorum utrumque est simile alicui tertio secundum unam qualitatem tantum: illud quod est simile secundum qualitatem magis sibi propriam, magis proprie dicitur simile ei: sicut aer magis proprie similis est igni, quam terra.
	Aer enim assimilatur igni in calore, quae est qualitas sibi propria, magis quam siccitas in qua assimilatur sibi terra.</p>
</div3>

<A NAME="82486"/>
<div3><head>n. 9</head>
<p>Consequenter dicit, quod dissimilia dicuntur per oppositum ad similia.</p>
</div3>

<A NAME="82487"/>
<div3><head>n. 10</head>
<p>Deinde cum dicit opposita dicuntur hic distinguit secundarias partes pluralitatis, quae scilicet continentur sub differenti et diverso, quae sunt partes primae: et circa hoc tria facit.
	Primo ostendit quot modis dicuntur opposita.
	Secundo quot modis dicuntur contraria, ibi, contraria dicuntur.
	Tertio quot modis dicuntur diversa specie, ibi, diversa vero specie.
	Circa primum duo facit.
	Primo enim dicit quot modis dicuntur opposita; quia quatuor modis; scilicet contradictoria, contraria, privatio et habitus, et ad aliquid.
	Aliquid enim contraponitur alteri vel opponitur aut ratione dependentiae, qua dependet ab ipso, et sic sunt opposita relative.
	Aut ratione remotionis, quia scilicet unum removet alterum.
	Quod quidem contingit tripliciter.
	Aut enim totaliter removet nihil relinquens, et sic est negatio.
	Aut relinquit subiectum solum, et sic est privatio.
	Aut relinquit subiectum et genus, et sic est contrarium.
	Nam contraria non sunt solum in eodem subiecto, sed etiam in eodem genere.</p>
</div3>

<A NAME="82488"/>
<div3><head>n. 11</head>
<p>Secundo ibi et ex quibus ponit duos modos, secundum quos potest cognosci, quod aliqua sunt opposita: quorum primus est per comparationem ad motum.
	Nam in quolibet motu vel mutatione, terminus a quo, opponitur termino ad quem.
	Et ideo ex quibus est motus, et in quae est motus, sunt opposita, ut patet in generationibus.
	Nam generatio albi est ex non albo, et ignis ex non igne.</p>
</div3>

<A NAME="82489"/>
<div3><head>n. 12</head>
<p>Secundo modo per comparationem ad subiectum.
	Nam illa, quae non possunt inesse simul eidem susceptibili, oportet quod adinvicem opponantur, vel ipsa, vel ea in quibus sunt.
	Non enim potest idem corpus simul esse album et nigrum, quae sunt contraria.
	Homo vero et asinus non possunt de eodem dici, quia habent in suis rationibus differentias oppositas, scilicet rationale et irrationale.
	Et similiter pallidum et album; quia pallidum componitur ex nigro, quod est oppositum albo.
	Et notandum, quod signanter dicit, eidem <hi>susceptibili</hi>: quia quaedam non possunt alicui eidem subiecto simul inesse, non propter oppositionem quam habeant adinvicem, sed quia subiectum non est susceptibile utriusque; sicut albedo et musica non possunt simul inesse asino, possunt autem simul inesse homini.</p>
</div3>

<A NAME="82490"/>
<div3><head>n. 13</head>
<p>Deinde cum dicit contraria dicuntur hic ostendit quot modis contraria dicuntur: et circa hoc tria facit.
	Quorum primum est, quod assignat modos, quibus aliqua principaliter dicuntur contraria: inter quos ponit unum primum improprium: scilicet quod aliqua dicuntur contraria, quae non possunt simul adesse eidem, licet differant secundum genus: proprie enim contraria sunt quae sunt unius generis: sicut si diceretur, quod gravitas et motus circularis non sunt in eodem subiecto.</p>
</div3>

<A NAME="82491"/>
<div3><head>n. 14</head>
<p>Alium modum ponit proprium secundum quod contraria dicuntur in aliquo convenientia.
	Conveniunt enim contraria in tribus: scilicet in eodem genere, et in eodem subiecto, et in eadem potestate.
	Et ideo notificat secundum ista tria, illa quae sunt vere contraria; dicens, quod illa, quae plurimum differunt eorum quae sunt in eodem genere, dicuntur contraria, sicut album et nigrum in genere coloris.
	Et iterum illa, quae plurimum differunt in eodem susceptibili existentia, sicut sanum et aegrum in animali.
	Et iterum, quae plurimum differunt in eadem potestate contenta, sicut congruum et incongruum in grammatica.
	Potestates enim rationabiles ad opposita sunt.
	Dicit autem <hi>plurimum</hi> ad differentiam mediorum inter contraria, quae etiam conveniunt in eodem genere, subiecto et potestate, non tamen sunt plurimum differentia.</p>
</div3>

<A NAME="82492"/>
<div3><head>n. 15</head>
<p>Unde subiungit universalem rationem, secundum quam aliqua dicuntur contraria; quia scilicet eorum differentia est maxima, vel simpliciter, vel in eodem genere, vel in eadem specie.
	Simpliciter quidem, sicut in motu locali extrema sunt maxime distantia, sicut punctus orientis et occidentis, quae sunt extrema diametri totius orbis.
	In eodem genere, sicut specificae differentiae, quae dividunt genus.
	In eadem specie, sicut accidentales differentiae contrariae per quae differunt individua eiusdem speciei.</p>
</div3>

<A NAME="82493"/>
<div3><head>n. 16</head>
<p>Secundum ponit ibi, alia vero et ostendit qualiter aliqua secundario modo dicuntur contraria, propter hoc quod habent habitudinem ad ea quae principaliter sunt contraria; scilicet quia vel habent contraria in actu, sicut ignis et aqua dicuntur contraria, quia alterum est calidum et alterum frigidum; vel quia sunt susceptibilia contrariorum in potentia, sicut sanativum et aegrotativum.
	Vel quia sunt activa vel passiva contrariorum in potentia, ut calefactivum et infrigidativum, calefactibile et infrigidabile.
	Vel quia sunt contrariorum agentia et patientia in actu, sicut calefaciens et infrigidans, calefactum et infrigidatum.
	Vel quia sunt expulsiones, sive abiectiones, sive acceptiones contrariorum, vel etiam habitus aut privationes eorum.
	Nam privatio albi opposita est privationi nigri, sicut habitus habitui.</p>
</div3>

<A NAME="82494"/>
<div3><head>n. 17</head>
<p>Patet ergo quod tangit triplicem habitudinem circa contraria.
	Una quae est subiecti in actu, vel in potentia.
	Alia quae est activi et passivi in actu et potentia.
	Tertia quae est generationis et corruptionis, vel secundum se, vel quantum ad eorum terminos, qui sunt habitus et privatio.</p>
</div3>

<A NAME="82495"/>
<div3><head>n. 18</head>
<p>Tertium ponit ibi sed quoniam et ostendit qua de causa praedicta dicuntur multipliciter.
	Quia enim unum et ens dicuntur multipliciter, oportet quod ea quae dicuntur secundum ea, multipliciter dicantur; sicut idem et diversum, quae consequuntur unum et multa, et contrarium, quod sub diverso continetur.
	Et ita oportet, quod diversum dividatur secundum decem praedicamenta, sicut ens et unum.</p>
</div3>

<A NAME="82496"/>
<div3><head>n. 19</head>
<p>Diversa vero hic ostendit quot modis dicantur aliqua diversa specie: et ponit quinque modos: quorum primus est, quando aliqua sunt in eodem genere, et non sunt subalterna, sicut scientia et albedo sub qualitate, licet non contra se dividantur oppositis differentiis.</p>
</div3>

<A NAME="82497"/>
<div3><head>n. 20</head>
<p>Secundus est, quando sunt ea in eodem genere, et dividuntur contra invicem per aliquam differentiam; sive differentiae sint contrariae, sive non, ut bipes et quadrupes.</p>
</div3>

<A NAME="82498"/>
<div3><head>n. 21</head>
<p>Tertius modus est, quando sua subiecta habent contrarietatem, utpote quae dividuntur per differentias contrarias; sive ipsa sint contraria, ut album et nigrum, quae dividuntur per congregativum et disgregativum; sive non, ut homo et asinus, quae dividuntur per rationale et irrationale.
	Contraria enim oportet esse diversa specie, vel omnia, vel illa quae principaliter dicuntur esse contraria.</p>
</div3>

<A NAME="82499"/>
<div3><head>n. 22</head>
<p>Quartus modus est, quando sunt diversae species ultimae, eaedemque specialissimae in aliquo genere, ut homo et equus.
	Magis enim proprie dicuntur specie differre, quae solum specie differunt, quam quae specie et genere.</p>
</div3>

<A NAME="82500"/>
<div3><head>n. 23</head>
<p>Quintus modus est, quando aliqua accidentia sunt in eodem subiecto, et tamen differunt adinvicem, eo quod impossibile est plura accidentia unius speciei in eodem subiecto esse.
	Eadem vero specie dicuntur per oppositum ad praedicta.</p>

</div3></div2>
<div2 n="13"><head>Lectio 13</head>
<A NAME="82501"/>
<div3><head>n. 1</head>
<p>Postquam distinxit nomina, quae significant partes unius, hic distinguit nomina significantia ordinem, scilicet prius et posterius.
	Unum enim quemdam ordinem importat, eo quod uni esse est principium esse, ut supra dictum est.
	Et circa hoc duo facit.
	Primo assignat rationem communem prioris et posterioris.
	Secundo distinguit diversos modos prioris et posterioris secundum communem rationem, ibi, ut hoc quidem secundum locum.
	Dicit ergo primo, quod significatio prioris dependet a significatione principii.
	Nam principium in unoquoque genere est id, quod est primum in genere.
	Prius autem dicitur, quod est propinquius alicui determinato principio.
	Huiusmodi autem ordo principii, et eius, quod est principio propinquum, potest attendi multipliciter.
	Aut enim aliquid est principium et primum simpliciter et secundum naturam, sicut pater est principium filii.
	Aut est principium <hi>ad aliquid</hi>, idest per ordinem ad aliquid extrinsecum; sicut dicitur id, quod est secundum se posterius, esse prius quantum ad aliquid; vel quantum ad cognitionem, vel perfectionem, vel dignitatem, vel aliquo tali modo.
	Vel etiam dicitur aliquid esse principium et prius quantum ad ubi.
	Aut etiam aliquibus aliis modis.</p>
</div3>

<A NAME="82502"/>
<div3><head>n. 2</head>
<p>Deinde cum dicit ut hoc distinguit modos diversos, quibus dicitur aliquid prius et posterius.
	Et quia prius et posterius dicuntur in ordinem ad principium aliquod, principium autem est, ut supra dictum est, quod est primum in esse, aut in fieri, aut in cognitione: ideo pars ista dividitur in partes tres.
	In prima dicit quomodo dicitur aliquid esse prius secundum motum et quantitatem; nam ordo in motu, sequitur ordinem in quantitate.
	Per prius enim et posterius in magnitudine, est prius et posterius in motu, ut dicitur in quarto physicorum.
	Secundo ostendit, quomodo aliquid dicitur prius altero in cognitione, ibi, alio vero modo.
	Tertio, quomodo dicitur aliquid altero prius in essendo, idest secundum naturam, ibi, alia vero secundum naturam.
	Circa primum duo facit.
	Primo ostendit quomodo aliquid sit prius et posterius secundum quantitatem in rebus continuis.
	Secundo, quomodo in rebus discretis, ibi, alia secundum ordinem.</p>
</div3>

<A NAME="82503"/>
<div3><head>n. 3</head>
<p>Et circa primum ponit tres modos.
	Primus modus attenditur secundum ordinem in loco: sicut aliquid dicitur esse prius secundum locum in hoc, quod est propinquius alicui loco determinato; sive ille locus determinatus accipiatur ut medium in aliqua magnitudine, sive ut extremum.
	Potest enim in ordine locali accipi ut principium, centrum mundi, ad quod feruntur gravia: ut sic ordinemus elementa, dicentes terram esse primum, aquam secundum et cetera.
	Et potest etiam accipi ut principium etiam ipsum caelum, ut si dicamus ignem esse primum, aerem secundum, et sic deinceps.</p>
</div3>

<A NAME="82504"/>
<div3><head>n. 4</head>
<p>Propinquitas autem ad principium in loco, quidquid sit illud, potest esse dupliciter.
	Uno modo secundum ordinem naturalem: sicut aqua propinquior est medio naturaliter quam aer, aer vero propinquior extremo, scilicet caelo.
	Alio modo <hi>sicut evenit</hi>, idest secundum quod ordinantur aliqua in loco a casu, vel a quacumque causa praeter naturam; sicut in lapidibus superpositis invicem in acervo, supremus est prior uno ordine, et alio est prior infimus.
	Et sicut id quod est propinquius principio, est prius, ita quod remotius a principio, est posterius.</p>
</div3>

<A NAME="82505"/>
<div3><head>n. 5</head>
<p>Alia secundum tempus secundus modus attenditur secundum ordinem temporis; quem ponit, dicens, quod alia dicuntur priora secundum tempus, et diversimode.
	Quaedam namque dicuntur priora, eo quod sunt remotiora a praesenti nunc, ut accidit <hi>in factis</hi>, idest in praeteritis.
	Bella enim Troiana dicuntur priora bellis Medis et Persicis, quibus Xerses rex Persarum et Medorum Graeciam expugnavit, quia remotiora sunt a praesenti nunc.
	Quaedam vero dicuntur priora, quia sunt affiniora vel propinquiora ipsi nunc; sicut dicitur quod prius est Menelaus Pyrrho, quia propinquius alicui nunc praesenti, respectu cuius utrumque erat futurum.
	Videtur autem haec litera falsa esse, quia utrumque erat praeteritum tempore Aristotelis quando haec sunt scripta.
	In Graeco autem habetur, quod prius est Nemea Pythion, quae quidem erant duae nundinae vel duo festa, quorum unum erat propinquius illi nunc quo haec scripta sunt, cum tamen utrumque esset futurum.</p>
</div3>

<A NAME="82506"/>
<div3><head>n. 6</head>
<p>Patet autem quod in hoc utimur ipso nunc, ut principio et primo in tempore; quia per propinquitatem vel remotionem respectu eius, dicimus aliquid esse prius vel posterius.
	Et hoc necessarium est dicere secundum ponentes aeternitatem temporis.
	Non enim potest accipi hac positione facta, aliquod principium in tempore, nisi ab aliquo nunc, quod est medium praeteriti et futuri, ut ex utraque parte tempus in infinitum procedat.</p>
</div3>

<A NAME="82507"/>
<div3><head>n. 7</head>
<p>Alia secundum motum tertius modus est secundum ordinem in motu: et hoc primo ponit quantum ad naturalia; dicens, quod aliqua dicuntur esse priora secundum ordinem in motu.
	Illud enim, quod est propinquius primo moventi, est prius; sicut puer est prius viro, quia est propinquior primo, scilicet generanti.
	Et hoc etiam prius dicitur per propinquitatem ad aliquod principium.
	Id enim, scilicet movens et generans, est principium quodammodo, non qualitercumque, sicut in loco accidebat, sed simpliciter et secundum naturam.
	Secundo ponit hunc ordinem motus etiam in rebus voluntariis; dicens, quod quaedam priora dicuntur secundum potestatem, sicuti homines, qui sunt in potestatibus constituti.
	Ille enim, qui excedit potestate, et qui est potentior, dicitur esse prior.
	Et hic est ordo dignitatis.</p>
</div3>

<A NAME="82508"/>
<div3><head>n. 8</head>
<p>Patet autem, quod hic ordo etiam est secundum motum, quia potentius et potestate excedens est secundum <hi>cuius praevoluntatem</hi>, idest propositum, necesse est sequi aliquid, quod est eo posterius in movendo; ita scilicet quod non movente illo potentiori vel priori, non moveatur posterius, et movente moveatur.
	Sicut se habet princeps in civitate.
	Nam ex eius imperio moventur alii ad exequendum imperata; eo vero non imperante, non moventur.
	Et patet, quod hoc etiam prius dicitur propter propinquitatem ad aliquod principium.
	Nam <hi>praevoluntas</hi>, idest propositum imperantis, hic accipitur ut principium, cui propinquiores sunt, et per consequens priores per quos propositum et imperium principis ad subditos defertur.</p>
</div3>

<A NAME="82509"/>
<div3><head>n. 9</head>
<p>Deinde cum dicit alia secundum ordinem ponit modum secundum ordinem in rebus discretis; dicens, quod alia dicuntur priora secundum ordinem, qui invenitur in aliquibus rebus tantummodo quodam ordine associatis sibi, non per continuitatem, ut in praecedentibus accidebat.
	Huiusmodi autem sunt, quae distant ab aliquo uno determinato secundum aliquam rationem determinatam, ut parastata, tritostata.
	Parastata est prius tritostata.
	Parastata dicitur ille, qui stat iuxta aliquem, puta regem.
	Tritostata autem ille, qui stat tertius ab eo.
	Unde alia litera habet, <hi>praestans, tertio stante prius est</hi>.
	Patet autem, quod alia ratio distantiae est distare ut secundum, vel tertium.
	Et similiter paranitae sunt priores nitis.
	In chordis enim hypatae dicuntur quae sunt graves, nitae vero acutae dicuntur, mediocres autem vocantur mesae.
	Paranitae autem dicuntur quae sunt iuxta nitas mesis propinquiores.</p>
</div3>

<A NAME="82510"/>
<div3><head>n. 10</head>
<p>Patet etiam, quod hic dicitur etiam esse aliquid prius per propinquitatem ad aliquod principium.
	Sed differenter in utroque praedictorum exemplorum: quia in illis, scilicet parastata et tritostata, accipitur principium id quod est verum initium et extremum, scilicet ille, qui est summus inter alios vel vertex aliorum, ut rex vel aliquis alius talis.
	Sed in chordis accipitur ut principium, medium, et media chorda quae dicitur mesa, cui propinquiores dicuntur paranitae, et per hoc priores dicuntur nitis.
	Ista ergo dicuntur priora per hunc modum, scilicet per ordinem quantitatis vel continuae vel discretae.</p>
</div3>

<A NAME="82511"/>
<div3><head>n. 11</head>
<p>Secundo ibi alio vero ostendit quomodo aliquid dicitur prius altero in cognitione.
	Illud autem prius est cognitione, quod etiam prius est simpliciter, non secundum quid, sicut erat in loco: nam res per sua principia cognoscitur.
	Sed, cum cognitio sit duplex, scilicet intellectus vel rationis, et sensus, aliter dicimus aliqua priora secundum rationem, et aliter secundum sensum.</p>
</div3>

<A NAME="82512"/>
<div3><head>n. 12</head>
<p>Ponit autem tres modos, secundum quos aliquid est prius ratione sive cognitione intellectiva; quorum primus est secundum quod universalia sunt priora singularibus, licet in cognitione sensitiva accidat e converso.
	Ibi enim singularia sunt priora.
	Ratio enim est universalium, sensus autem singularium.
	Unde sensus non cognoscit universalia nisi per accidens, inquantum cognoscit singularia, de quibus universalia praedicantur.
	Cognoscit enim hominem inquantum cognoscit Socratem, qui est homo.
	E contrario autem intellectus cognoscit Socratem inquantum cognoscit hominem.
	Semper autem quod est per se est prius eo quod est per accidens.</p>
</div3>

<A NAME="82513"/>
<div3><head>n. 13</head>
<p>Secundum modum ponit et secundum dicit, quod secundum rationem prius est <hi>accidens quam totum</hi>, idest quam compositum ex subiecto et accidente; et musicus homo cognosci non potest sine ratione huius partis, quod est musicum.
	Eodem modo quaecumque alia simplicia sunt priora secundum rationem compositis, cum in sensu sit e converso.
	Nam sensui primo composita offeruntur.</p>
</div3>

<A NAME="82514"/>
<div3><head>n. 14</head>
<p>Tertium modum ponit ibi amplius priora dicit, quod priora dicuntur etiam secundum rationem, passiones, sicut rectitudo habetur prior levitate.
	Rectitudo enim est per se passio lineae, levitas autem superficiei, linea vero naturaliter est prior superficie.
	Secundum autem sensum prior est superficies linea, et passiones compositorum passionibus simplicium.
	Haec igitur dicuntur priora per hunc modum, scilicet per ordinem cognoscendi.</p>
</div3>

<A NAME="82515"/>
<div3><head>n. 15</head>
<p>Deinde cum dicit alia vero ponit modos, quibus dicitur aliquid prius secundum ordinem in essendo: et circa hoc duo facit.
	Primo ponit tres modos, quibus dicitur aliquid esse prius in essendo.
	Secundo reducit eos ad unum, ibi, modo itaque quodam.
	Dicit ergo primo, quod quaedam dicuntur esse priora, <hi>secundum naturam et substantiam</hi>, idest secundum naturalem ordinem in essendo.
	Et hoc tripliciter.
	Primo ratione communitatis aut dependentiae: secundum quod priora dicuntur, quae possunt esse sine aliis et illa non possunt esse sine eis.
	Et hoc est prius a quo non convertitur essendi consequentia, ut dicitur in praedicamentis.
	Et <hi>hac divisione</hi>, idest isto modo prioris et posterioris contra alios diviso usus est Plato.
	Voluit enim quod propter hoc universalia essent priora in essendo quam singularia, et superficies quam corpora, et lineae quam superficies, et numerus quam omnia alia.</p>
</div3>

<A NAME="82516"/>
<div3><head>n. 16</head>
<p>Secundus modus attenditur secundum ordinem substantiae ad accidens.
	Quia enim ens multipliciter dicitur, et non univoce, oportet, quod omnes significationes entis reducantur ad unam primam, secundum quam dicitur ens, quod est subiectum aliorum entium per se existens.
	Et propter hoc primum subiectum dicitur esse prius: unde substantia prius est accidente.</p>
</div3>

<A NAME="82517"/>
<div3><head>n. 17</head>
<p>Tertius modus attenditur secundum divisionem entis in actum et potentiam.
	Nam uno modo dicitur aliquid esse prius secundum potentiam et alio modo secundum actum: secundum potentiam quidem dimidium rei est prius re ipsa, et quaelibet pars toto, et materia <hi>quam substantia</hi>, idest quam forma.
	Haec enim omnia sic comparantur ad ea, respectu quorum sic dicuntur priora, ut potentia ad actum: secundum actum vero dicuntur praedicta esse posteriora.
	Nam praedicta non efficiuntur in actu nisi per dissolutionem.
	Resoluto enim toto in partes, incipiunt partes esse in actu.</p>
</div3>

<A NAME="82518"/>
<div3><head>n. 18</head>
<p>Deinde cum dicit modo itaque concludit, quod omnes modi prioris et posterioris possunt reduci ad hos ultimos modos, et praecipue ad primum, prout prius dicitur quod potest esse sine aliis, et non e converso.
	Quaedam enim possunt esse sine aliis secundum generationem, per quem modum totum est prius partibus: quia, quando iam totum generatum est, partes non sunt in actu, sed in potentia.
	Quaedam vero contingit esse sine aliis secundum corruptionem, sicut pars sine toto, quando est iam totum corruptum et dissolutum in partes.
	Et similiter etiam alii modi prioris et posterioris ad hunc modum reduci possunt.
	Constat enim, quod priora non dependent a posterioribus, sicut e converso.
	Unde omnia priora aliquo modo possunt esse sine posterioribus, et non e converso.</p>

</div3></div2>
<div2 n="14"><head>Lectio 14</head>
<A NAME="82519"/>
<div3><head>n. 1</head>
<p>Postquam distinxit nomina significantia partes unius, hic incipit distinguere nomina significantia partes entis.
	Et primo secundum quod ens dividitur per actum et potentiam.
	Secundo, prout dividitur ens in decem praedicamenta, ibi, quantum vero dicitur quod est divisibile.
	Circa primum distinguit hoc nomen potentia vel potestas.
	Nomen autem actus praetermittit, quia eius significationem sufficienter explicare non poterat, nisi prius natura formarum esset manifesta, quod faciet in octavo et nono.
	Unde statim in nono simul determinat de potentia et actu.
	Dividitur ergo pars ista in partes duas: in prima ostendit quot modis dicitur potentia.
	In secunda reducit omnes ad unum primum, ibi, quae vero secundum potentiam.
	Circa primum duo facit.
	Primo distinguit hoc nomen, potentia.
	Secundo hoc nomen, impotentia, ibi, impotentia autem.
	Circa primum duo facit.
	Primo ponit modos potentiae.
	Secundo modos possibilis, ibi, dicta vero potestate.</p>
</div3>

<A NAME="82520"/>
<div3><head>n. 2</head>
<p>Ponit ergo in prima parte quatuor modos potentiae vel potestatis.
	Quorum primus est, quod potentia dicitur principium motus et mutationis in alio inquantum est aliud.
	Est enim quoddam principium motus vel mutationis in eo quod mutatur, ipsa scilicet materia: vel aliquod principium formale, ad quod consequitur motus, sicut ad formam gravis vel levis sequitur motus sursum aut deorsum.
	Sed huiusmodi principium non potest dici de potentia activa, ad quam pertinet motus ille.
	Omne enim quod movetur ab alio movetur.
	Neque aliquid movet seipsum nisi per partes, inquantum una pars eius movet aliam, ut probatur in octavo physicorum.
	Potentia igitur, secundum quod est principium motus in eo in quo est, non comprehenditur sub potentia activa, sed magis sub passiva.
	Gravitas enim in terra non est principium ut moveat, sed magis ut moveatur.
	Potentia igitur activa motus oportet quod sit in alio ab eo quod movetur, sicut aedificativa potestas non est in aedificato, sed magis in aedificante.
	Ars autem medicinalis, quamvis sit potentia activa, quia per eam medicus curat, contingit tamen quod sit in aliquo sanato, non inquantum est sanatum, sed per accidens, inquantum accidit eidem esse medicum et sanatum.
	Sic igitur universaliter loquendo, potestas dicitur uno modo principium mutationis aut motus in alio, inquantum est aliud.</p>
</div3>

<A NAME="82521"/>
<div3><head>n. 3</head>
<p>Secundum modum ponit ibi, alia diverso dicit, quod quodam alio modo dicitur potestas principium motus vel mutationis ab altero inquantum est aliud.
	Et haec est potentia passiva, secundum quam patiens aliquid patitur.
	Sicut enim omne agens et movens, aliud a se movet, et in aliud a se agit; ita omne patiens, ab alio patitur: et omne motum, ab alio movetur.
	Illud enim principium, per quod alicui competit ut moveatur vel patiatur ab alio, dicitur potentia passiva.</p>
</div3>

<A NAME="82522"/>
<div3><head>n. 4</head>
<p>Posse autem pati ab alio dicitur dupliciter.
	Aliquando quidem, quicquid sit illud, quod aliquid potest pati, dicimus ipsum esse possibile ad illud patiendum, sive sit bonum, sive malum.
	Aliquando vero non dicitur aliquid potens ex eo quod potest pati aliquod malum, sed ex hoc quod potest pati aliquod excellentius.
	Sicut, si aliquis potest vinci, non dicimus potentem; sed si aliquis potest doceri vel adiuvari, dicimus eum potentem.
	Et hoc ideo, quia posse pati aliquem defectum quandoque attribuitur impotentiae; et posse non pati idem, attribuitur potentiae, ut infra dicetur.</p>
</div3>

<A NAME="82523"/>
<div3><head>n. 5</head>
<p>Alia tamen litera habet, <hi>aliquando autem non secundum omnem passionem, sed utique in contrarium</hi>.
	Quod quidem sic debet intelligi.
	Improprie enim dicitur pati, quicquid recipit aliquam perfectionem ab aliquo, sicut intelligere dicitur quoddam pati.
	Proprie autem pati dicitur quod recipit aliquid cum sui transmutatione ab eo quod est ei naturale.
	Unde et talis passio dicitur esse abiiciens a substantia.
	Hoc autem non potest fieri nisi per aliquod contrarium.
	Unde, quando aliquid patitur, secundum quod est contrarium suae naturae vel conditioni, proprie pati dicitur.
	Secundum quod etiam aegritudines passiones dicuntur.
	Quando vero aliquis recipit id quod est ei conveniens secundum suam naturam, magis dicitur perfici quam pati.</p>
</div3>

<A NAME="82524"/>
<div3><head>n. 6</head>
<p>Tertium modum ponit ibi amplius alia dicit, quod alia potestas dicitur, quae est principium faciendi aliquid non quocumque modo, sed bene, aut secundum <hi>praevoluntatem</hi>, idest secundum quod homo disponit.
	Quando enim aliqui progrediuntur vel loquuntur, sed non bene, aut non secundum quod volunt, dicuntur non posse loqui aut progredi.
	Et <hi>similiter est in pati</hi>.
	Dicitur enim aliquid posse pati illud quod bene potest pati.
	Sicut dicuntur aliqua ligna combustibilia, quia de facili comburuntur, et incombustibilia, quae non possunt de facili comburi.</p>
</div3>

<A NAME="82525"/>
<div3><head>n. 7</head>
<p>Quartum modum ponit ibi amplius quicumque dicit, quod etiam potestates dicuntur omnes habitus sive formae vel dispositiones, quibus aliqua dicuntur vel redduntur omnino impassibilia, vel immobilia, aut non de facili mobilia in peius.
	Quod enim in peius mutentur, sicut quod frangantur, vel curventur, vel conterantur, vel qualitercumque corrumpantur, non inest corporibus per aliquam potentiam, sed magis per impotentiam et defectum alicuius principii, quod corrumpenti resistere non potest.
	Nunquam enim corrumpitur aliquid nisi propter victoriam corrumpentis supra ipsum.
	Quod quidem contingit ex debilitate propriae virtutis.
	Illis vero, quae non possunt tales defectus pati, <hi>aut vix aut paulatim</hi>, idest tarde vel modicum patiuntur, accidit eis propter potentiam, et in eo quod habent <hi>aliquo modo posse</hi>, idest cum quadam perfectione, ut non superentur a contrariis.
	Et per hunc modum dicitur in praedicamentis, quod durum vel sanativum significat potentiam naturalem non patiendi a corrumpentibus.
	Molle autem et aegrotativum impotentiam.</p>
</div3>

<A NAME="82526"/>
<div3><head>n. 8</head>
<p>Deinde cum dicit dicta vero ponit modos possibilis correspondentes praedictis modis potestatis.
	Primo autem modo potestatis respondent duo modi possibilis.
	Secundum potestatem enim activam aliquid dicitur potens agere dupliciter.
	Uno modo, quia ipse per seipsum agit immediate.
	Alio modo, quia agit mediante altero, cui potentiam suam communicat, sicut rex agit per ballivum.
	Dicit ergo, quod, cum potentia tot modis dicatur, possibile etiam et potens pluribus modis dicetur.
	Uno quidem modo, quod habet principium activum mutationis in seipso <hi>sicut stativum vel sistitivum</hi>, idest id quod facit aliud stare, dicitur esse potens ad sistendum aliquid aliud diversum ab eo.
	Alio vero modo, quando ipse non immediate operatur, sed aliud habet ab eo talem potestatem, ut possit immediate agere.</p>
</div3>

<A NAME="82527"/>
<div3><head>n. 9</head>
<p>Deinde cum dicit alio si secundo ponit secundum modum respondentem secundo modo potentiae, idest potentiae passivae; dicens, quod alio modo a praedicto dicitur possibile sive potens, quod potest mutari in aliquid, quicquid sit illud; scilicet sive possit mutari in peius, sive in melius.
	Et secundum hoc, aliquid dicitur corruptibile, quia <hi>potest corrumpi</hi>, quod est in peius mutari: vel non corruptibile, quia potest non corrumpi, si sit impossibile illud ipsum corrumpi.</p>
</div3>

<A NAME="82528"/>
<div3><head>n. 10</head>
<p>Oportet autem illud, quod est possibile ad aliquid patiendum, habere in se quamdam dispositionem, quae sit causa et principium talis passionis; et illud principium vocatur potentia passiva.
	Principium autem passionis potest inesse alicui passibili dupliciter.
	Uno modo per hoc, quod habet aliquid; sicut homo est possibilis pati infirmitatem propter abundantiam alicuius inordinati humoris in ipso.
	Alio vero modo est aliquid potens pati per hoc, quod privatur aliquo, quod posset repugnare passioni; sicut si homo dicatur potens infirmari propter subtractionem fortitudinis et virtutis naturalis.
	Et haec duo oportet esse in quolibet potente pati.
	Nunquam enim aliquid pateretur, nisi esset in eo subiectum, quod esset receptivum dispositionis, vel formae, quae per passionem inducitur; et nisi esset debilitas virtutis in patiente ad resistendum actioni agentis.</p>
</div3>

<A NAME="82529"/>
<div3><head>n. 11</head>
<p>Hi enim duo modi principii patiendi possunt reduci in unum, quia potest privatio significari ut habitus.
	Et sic sequetur, quod privari sit habere privationem.
	Et ita uterque modus erit in aliquid habendo.
	Quod autem privatio possit significari ut habitus, et ut aliquid habitum, ex hoc contingit, quod ens aequivoce dicitur.
	Et secundum unum modum et privatio et negatio dicitur ens, ut habitum est in principio quarti.
	Et sic sequitur quod etiam negatio et privatio possunt significari ut habitus.
	Et ideo possumus universaliter dicere, quod aliquid possibile sit pati propter hoc quod habet in se quemdam habitum et quoddam principium passionis; cum etiam privari sit habere aliquid, si contingat privationem habere.</p>
</div3>

<A NAME="82530"/>
<div3><head>n. 12</head>
<p>Deinde cum dicit alio in tertium modum ponit hic; et respondet quarto modo potentiae, secundum quod potentia dicebatur inesse alicui, quod non potest corrumpi, vel in peius mutari.
	Dicit ergo, quod alio modo dicitur possibile vel potens, inquantum non habet potestatem vel principium aliquod ad hoc quod corrumpatur.
	Et hoc dico ab alio inquantum est aliud; quia secundum hoc aliquid dicitur potens et vigorosum, quod ab exteriori vinci non potest, ut corrumpatur.</p>
</div3>

<A NAME="82531"/>
<div3><head>n. 13</head>
<p>Deinde cum dicit amplius autem quartum modum ponit, qui respondet tertio modo potentiae, secundum quem dicebatur potentia ad bene agendum vel patiendum.
	Dicit ergo, quod secundum praedictos modos, qui pertinent ad agendum vel patiendum, potest dici aliquid potens vel ex eo solum, quod aliquid accidit fieri vel non fieri, vel ex eo quod accidit etiam bene fieri.
	Sicut etiam dicitur potens agere, quia potest bene et faciliter agere, vel quia potest agere simpliciter.
	Et similiter potens pati et corrumpi, quia de facili hoc pati potest.
	Et iste modus potestatis etiam invenitur in rebus inanimatis <hi>ut in organis</hi>, idest in lyra et musicis instrumentis.
	Dicitur enim quod aliqua lyra potest sonare, quia bene sonat; alia non potest sonare, quia non bene sonat.</p>
</div3>

<A NAME="82532"/>
<div3><head>n. 14</head>
<p>Deinde cum dicit impotentia autem ostendit quot modis dicitur impotentia; et circa hoc duo facit.
	Primo distinguit hoc nomen impotentia.
	Secundo hoc nomen impossibile, ibi, impossibilia vero.
	Circa primum duo facit.
	Primo enim ostendit communem rationem huius nominis impotentia.
	Secundo ostendit quot modis dicatur, ibi, amplius autem.
	Dicit ergo primo, quod impotentia est privatio potentiae.
	Ad rationem autem privationis duo requiruntur; quorum primum est remotio habitus oppositi.
	Id autem, quod opponitur impotentiae, est potentia.
	Unde, cum potentia sit quoddam principium, impotentia erit sublatio quaedam talis principii, qualis dicta est esse potentia.
	Secundum quod requiritur, est quod privatio proprie dicta sit circa determinatum subiectum et determinatum tempus.
	Improprie autem sumitur absque determinatione subiecti et temporis.
	Non enim caecum proprie dicitur nisi quod est aptum natum habere visum, et quando est natum habere visum.</p>
</div3>

<A NAME="82533"/>
<div3><head>n. 15</head>
<p>Impotentia autem sic dicta dicit remotionem potentiae, <hi>aut omnino</hi>, idest universaliter, ut scilicet omnis remotio potentiae impotentia dicatur, sive sit aptum natum habere, sive non: aut dicitur remotio in eo quod est aptum natum habere quandocumque, aut solum tunc quando aptum natum est habere.
	Non enim similiter accipitur impotentia, cum dicimus puerum non posse generare, et cum virum et eunuchum simul.
	Puer enim dicitur impotens generare, quia subiectum est aptum ad generandum, non tamen pro illo tempore.
	Vir autem eunuchus dicitur impotens ad generandum, quia pro illo tempore esset quidem aptus, non tamen potest, quia caret principiis activis generationis.
	Unde hic magis salvatur ratio privationis.
	Mulus autem vel lapis dicitur impotens ad generandum, quia non potest nec etiam habet aptitudinem in subiecto existentem.</p>
</div3>

<A NAME="82534"/>
<div3><head>n. 16</head>
<p>Deinde cum dicit amplius autem dat intelligere impotentiae modos per oppositum ad modos potentiae.
	Sicut enim potentia est duplex, scilicet activa et passiva: et iterum utraque aut ad agendum et patiendum simpliciter, aut ad bene agendum et patiendum; ita secundum utramque potentiam est impotentia opposita.
	Et <hi>solum mobili et bene mobili</hi> idest potentiae activae, quae est ad movendum simpliciter, vel bene movendum: et potentiae passivae, quae est ad moveri simpliciter, vel bene moveri.</p>
</div3>

<A NAME="82535"/>
<div3><head>n. 17</head>
<p>Deinde cum dicit impossibilia vero ostendit quot modis dicitur impossibile: et circa hoc duo facit.
	Primo distinguit modos impossibilis.
	Secundo reducit illos modos ad unum, ibi, quae vero secundum.
	Circa primum tria facit.
	Primo dicit, quod uno modo dicuntur aliqua impossibilia secundum quod habent impotentiam praedictam, quae opponitur potentiae.
	Et huiusmodi modus in quatuor dividitur, sicut et impotentia.</p>
</div3>

<A NAME="82536"/>
<div3><head>n. 18</head>
<p>Ideo cum dicit alio modo, ponit alium modum, quo dicuntur aliqua impossibilia, non propter privationem alicuius potentiae, sed propter repugnantiam terminorum in propositionibus.
	Cum enim posse dicatur in ordine ad esse, sicut ens dicitur non solum quod est in rerum natura, sed secundum compositionem propositionis, prout est in ea verum vel falsum; ita possibile et impossibile dicitur non solum propter potentiam vel impotentiam rei: sed propter veritatem et falsitatem compositionis vel divisionis in propositionibus.
	Unde impossibile dicitur, cuius contrarium est verum de necessitate, ut diametrum quadrati esse commensurabilem eius lateri, est impossibile, quia hoc tale est falsum, cuius contrarium non solum est verum, sed etiam necessarium, quod quidem est non commensurabilem esse.
	Et propter hoc esse commensurabilem est falsum de necessitate, et hoc est impossibile.</p>
</div3>

<A NAME="82537"/>
<div3><head>n. 19</head>
<p>Tertio ibi, contrarium vero manifestat quid sit possibile oppositum impossibili secundo modo dicto.
	Impossibile enim opponitur possibili secundo modo dicto, sicut dictum est.
	Dicit ergo, quod possibile contrarium huic secundo impossibili est, cuius contrarium non est de necessitate falsum: sicut sedere hominem est possibile, quia non sedere, quod est eius oppositum, non est de necessitate falsum.</p>
</div3>

<A NAME="82538"/>
<div3><head>n. 20</head>
<p>Ex quo patet, quod ille modus possibilis in tres modos dividitur.
	Dicitur enim uno modo possibile quod falsum est, sed non ex necessitate: sicut hominem sedere dum non sedet, quia eius oppositum non est verum ex necessitate.
	Alio modo dicitur possibile quod est verum, sed non de necessitate, quia eius oppositum non est falsum de necessitate, sicut Socratem sedere dum sedet.
	Tertio modo dicitur possibile, quia licet non sit verum, tamen contingit in proximo verum esse.</p>
</div3>

<A NAME="82539"/>
<div3><head>n. 21</head>
<p>Deinde cum dicit secundum metaphoram ostendit quomodo potentia sumatur metaphorice; et dicit, in geometria dicitur potentia secundum metaphoram.
	Potentia enim lineae in geometria dicitur quadratum lineae per hanc similitudinem: quia sicut ex eo quod est in potentia fit illud quod est in actu, ita ex ductu alicuius lineae in seipsam, resultat quadratum ipsius.
	Sicut si diceremus, quod ternarius potest in novenarium, quia novenarius consurgit ex ductu ternarii in seipsum.
	Nam ter tria sunt novem.
	Sicut autem impossibile secundo modo acceptum non dicitur secundum aliquam impotentiam, ita et modi possibilis ultimo positi, non dicuntur secundum aliquam potentiam, sed secundum similitudinem, vel secundum modum veri et falsi.</p>
</div3>

<A NAME="82540"/>
<div3><head>n. 22</head>
<p>Deinde cum dicit quae vero reducit omnes modos possibilis et impossibilis ad unum primum: et dicit, quod possibilia, quae dicuntur secundum potentiam, omnia dicuntur per respectum ad unam primam potentiam, quae est prima potentia activa, de qua supra dictum est, quod est principium mutationis in alio inquantum est aliud.
	Nam omnia alia possibilia dicuntur per respectum ad istam potentiam.
	Aliquid enim dicitur possibile per hoc, quod aliquid aliud habet potentiam activam in ipsum, secundum quod dicitur possibile secundum potentiam passivam.
	Quaedam vero dicuntur possibilia in non habendo aliquid aliud talem potentiam in ipsa: sicut quae dicuntur potentia, quia non possunt corrumpi ab exterioribus agentibus.
	Quaedam vero potentia <hi>in sic habendo</hi>, idest in hoc quod habent potentiam, ut bene aut faciliter agant vel patiantur.</p>
</div3>

<A NAME="82541"/>
<div3><head>n. 23</head>
<p>Et sicut omnia possibilia, quae dicuntur secundum aliquam potentiam, reducuntur ad unam primam potentiam; ita omnia impossibilia, quae dicuntur secundum aliquam impotentiam, reducuntur ad unam primam impotentiam, quae est opposita primae potentiae.
	Patet igitur, quod propria definitio potentiae primo modo dictae est principium permutationis in alio inquantum est aliud, quod est ratio potentiae activae.</p>

</div3></div2>
<div2 n="15"><head>Lectio 15</head>
<A NAME="82542"/>
<div3><head>n. 1</head>
<p>Quoniam ens non solum dividitur in potentiam et actum, sed etiam in decem praedicamenta, postquam philosophus distinxit hoc nomen potentia, hic incipit distinguere nomina, quae significant praedicamenta.
	Et primo nomen quantitatis.
	Secundo nomen qualitatis, ibi, quale autem.
	Tertio distinguit modos ad aliquid, ibi, ad aliquid dicuntur.
	Alia vero praedicamenta praetermittit, quia sunt determinata ad aliquod genus rerum naturalium; ut patet praecipue de agere et pati, et de ubi et quando.
	Circa primum tria facit.
	Primo ponit rationem quantitatis; dicens, quod quantum dicitur quod est divisibile in ea quae insunt.
	Quod quidem dicitur ad differentiam divisionis mixtorum.
	Nam corpus mixtum resolvitur in elementa, quae non sunt actu in mixto, sed virtute tantum.
	Unde non est ibi tantum divisio quantitatis; sed oportet quod adsit aliqua alteratio, per quam mixtum resolvitur in elementa.
	Et iterum addit, quod utrumque aut singulum, est natum esse <hi>unum aliquid</hi>, hoc est aliquid demonstratum.
	Et hoc dicit ad removendum divisionem in partes essentiales, quae sunt materia et forma.
	Nam neutrum eorum aptum natum est esse unum aliquid per se.</p>
</div3>

<A NAME="82543"/>
<div3><head>n. 2</head>
<p>Secundo ibi, multitudo ergo ponit species quantitatis; inter quas primae sunt duae; scilicet multitudo sive pluralitas, et magnitudo sive mensura.
	Utrumque autem eorum habet rationem quanti, inquantum multitudo numerabilis est et magnitudo est mensurabilis.
	Mensuratio enim propria pertinet ad quantitatem.
	Definitur autem multitudo sic.
	Multitudo est, quod est divisibile secundum potentiam in partes non continuas.
	Magnitudo autem quod est divisibile in partes continuas.
	Quod quidem contingit tripliciter: et secundum hoc sunt tres species magnitudinis.
	Nam, si sit divisibile secundum unam tantum dimensionem in partes continuas, erit longitudo.
	Si autem in duas, latitudo.
	Si autem in tres, profunditas.
	Ulterius autem, quando pluralitas vel multitudo est finita, dicitur numerus.
	Longitudo autem finita, dicitur linea.
	Latitudo finita, corpus.
	Si enim esset multitudo infinita, non esset numerus; quia quod infinitum est, numerari non potest.
	Similiter, si esset longitudo infinita, non esset linea.
	Linea enim est longitudo mensurabilis.
	Et propter hoc in ratione lineae ponitur, quod eius extremitates sunt duo puncta.
	Simile est de superficie et corpore.</p>
</div3>

<A NAME="82544"/>
<div3><head>n. 3</head>
<p>Tertio ibi, amplius autem distinguit modos quantitatis; et circa hoc tria facit.
	Primo distinguit quantum in id quod est quantum per se, sicut linea, et in id quod est quantum per accidens, sicut musicum.</p>
</div3>

<A NAME="82545"/>
<div3><head>n. 4</head>
<p>Secundo ibi, eorum vero distinguit quantum per se; quod quidem duplex est.
	Quaedam enim significantur per modum substantiae et subiecti, sicut linea, vel superficies, vel numerus.
	Quodlibet enim istorum substantialiter est quantum, quia in definitione cuiuslibet ponitur quantitas.
	Nam linea est quantitas continua secundum longitudinem divisibilis, finita: et similiter est de aliis.</p>
</div3>

<A NAME="82546"/>
<div3><head>n. 5</head>
<p>Quaedam vero per se pertinent ad genus quantitatis, et significantur per modum habitus vel passionis talis substantiae, scilicet lineae, quae est substantialiter quantitas, vel aliarum similium quantitatum: sicut multum et paucum significantur ut passiones numeri: et productum et breve, ut passiones lineae: et latum et strictum, ut passiones superficiei: et profundum et humile sive altum, ut passiones corporis: et similiter grave et leve, secundum opinionem illorum, qui dicebant multitudinem superficierum vel atomorum esse causam gravitatis in corporibus, paucitatem vero eorumdem, causam levitatis.
	Sed secundum veritatem grave et leve non pertinent ad quantitatem, sed ad qualitatem, ut infra ponet.
	Et similiter est de aliis talibus.</p>
</div3>

<A NAME="82547"/>
<div3><head>n. 6</head>
<p>Quaedam etiam sunt, quae communiter cuiuslibet quantitatis continuae passiones sunt, sicut magnum et parvum, maius et minus; sive haec dicantur <hi>secundum se</hi>, idest absolute, sive dicantur <hi>ad invicem</hi>, sicut aliquid dicitur magnum et parvum respective, sicut in praedicamentis habetur.
	Ista autem nomina, quae significant passiones quantitatis per se, transferuntur etiam ad alia quam ad quantitates.
	Dicitur enim albedo magna et parva, et alia huiusmodi.</p>
</div3>

<A NAME="82548"/>
<div3><head>n. 7</head>
<p>Sciendum autem est, quod quantitas inter alia accidentia propinquior est substantiae.
	Unde quidam quantitates esse substantias putant, scilicet lineam et numerum et superficiem et corpus.
	Nam sola quantitas habet divisionem in partes proprias post substantiam.
	Albedo enim non potest dividi, et per consequens nec intelligitur individuare nisi per subiectum.
	Et inde est, quod in solo quantitatis genere aliqua significantur ut subiecta, alia ut passiones.</p>
</div3>

<A NAME="82549"/>
<div3><head>n. 8</head>
<p>Tertio ibi, secundum accidens distinguit modos quantitatis per accidens: et ponit duos modos quantitatis per accidens: quorum unus est secundum quod aliqua dicuntur quanta per accidens ex hoc solo, quod sunt accidentia alicuius quanti, sicut album et musicum per hoc quod sunt accidentia alicuius subiecti, quod est quantum.</p>
</div3>

<A NAME="82550"/>
<div3><head>n. 9</head>
<p>Alio modo dicuntur aliqua quanta per accidens non ratione subiecti, in quo sunt, sed eo quod dividuntur secundum quantitatem ad divisionem alicuius quantitatis; sicut motus et tempus, quae dicuntur quaedam quanta et continua, propterea quod ea, quorum sunt, sunt divisibilia, et ipsa dividuntur ad divisionem eorum.
	Tempus enim est divisibile et continuum propter motum; motus autem propter magnitudinem; non quidem propter magnitudinem eius quod movetur, sed propter magnitudinem eius in quo aliquid movetur.
	Ex eo enim quod illa magnitudo est quanta, et motus est quantus.
	Et propter hoc quod motus est quantus, sequitur tempus esse quantum.
	Unde haec non solum per accidens quantitates dici possunt, sed magis per posterius, inquantum quantitatis divisionem ab aliquo priori sortiuntur.</p>
</div3>

<A NAME="82551"/>
<div3><head>n. 10</head>
<p>Sciendum est autem, quod philosophus in praedicamentis posuit tempus quantitatem per se, cum hic ponat ipsum quantitatem per accidens; quia ibi distinxit species quantitatis secundum diversas rationes mensurae.
	Aliam enim rationem mensurae habet tempus, quod est mensura extrinseca, et magnitudo, quae est mensura intrinseca.
	Et ideo ponitur ibi ut alia species quantitatis.
	Hic autem considerat species quantitatis quantum ad ipsum esse quantitatis.
	Et ideo illa, quae non habent esse quantitatis nisi ex alio, non ponit hic species quantitatis, sed quantitates per accidens, ut motum et tempus.
	Motus autem non habet aliam rationem mensurae quam tempus et magnitudo.
	Et ideo nec hic nec ibi ponitur quantitatis species.
	Locus autem ponitur ibi species quantitatis, non hic, quia habet aliam rationem mensurae, sed non aliud esse quantitatis.</p>

</div3></div2>
<div2 n="16"><head>Lectio 16</head>
<A NAME="82552"/>
<div3><head>n. 1</head>
<p>Hic distinguit modos qualitatis: et circa hoc duo facit.
	Primo ponit quatuor modos qualitatis.
	Secundo reducit eos ad duos, ibi, fere vero secundum duos modos.
	Dicit ergo primo, quod unus modus qualitatis est secundum quod qualitas dicitur <hi>differentia substantiae</hi>, idest differentia, per quam aliquid ab altero substantialiter differt, quae intrat in definitionem substantiae.
	Et propter hoc dicitur, quod differentia praedicatur in quale quid.
	Ut si quaeratur, quale animal est homo? Respondemus quod bipes: et quale animal equus? Respondemus quod quadrupes: et qualis figura est circulus? Respondemus quod <hi>agonion</hi>, id est sine angulo; ac si ipsa differentia substantiae qualitas sit.
	Uno igitur modo ipsa differentia substantiae qualitas dicitur.</p>
</div3>

<A NAME="82553"/>
<div3><head>n. 2</head>
<p>Hunc autem modum qualitatis Aristoteles in praedicamentis praetermisit, quia non continetur sub praedicamento qualitatis, de quo ibi agebat.
	Hic autem agit de significationibus huius nominis, qualitas.</p>
</div3>

<A NAME="82554"/>
<div3><head>n. 3</head>
<p>Secundum ponit ibi, alio vero dicit, quod alius modus qualitatis vel qualis est secundum quod immobilia et mathematica dicuntur qualia.
	Mathematica enim abstrahunt a motu, ut in sexto huius dicetur.
	Mathematica enim sunt numeri, et magnitudines; et in utrisque utimur nomine qualis.
	Dicimus enim superficies esse quales, inquantum sunt quadratae vel triangulares.
	Et similiter numeri dicuntur quales, inquantum sunt compositi.
	Dicuntur autem numeri compositi, qui communicant in aliquo numero mensurante eos; sicut senarius numerus et novenarius mensurantur ternario, et non solum ad unitatem comparationem habent, sicut ad mensuram communem.
	Numeri autem incompositi, vel primi in sua proportione dicuntur, quos non mensurat alius numerus communis, nisi sola unitas.</p>
</div3>

<A NAME="82555"/>
<div3><head>n. 4</head>
<p>Dicuntur etiam numeri quales ad similitudinem superficiei <hi>et solidi</hi>, idest corporis.
	Secundum quidem imitationem superficiei, inquantum numerus ducitur in numerum, vel eumdem vel alium; ut cum dicitur bis tria, vel ter tria.
	Et hoc est quod dicit <hi>quoties quanti</hi>.
	Nam designatur quasi una dimensio in hoc quod dicitur <hi>tria</hi>, quasi vero secunda dimensio, hoc quod dicitur <hi>bis tria</hi>, vel etiam <hi>ter tria</hi>.</p>
</div3>

<A NAME="82556"/>
<div3><head>n. 5</head>
<p>Ad imitationem vero solidi, quando est duplex ductus, vel eiusdem numeri in seipsum, vel diversorum numerorum in unum, ut cum dicitur ter tria ter, vel bis tria bis, vel bis tria quater.
	Et hoc est quod dicit <hi>quoties quot quanti</hi>.
	Sic enim considerantur in numero quasi tres dimensiones ad modum solidi.
	In hac autem numerorum ordinatione, aliquid consideratur per modum substantiae; sicut hoc quod dico tria, vel quicumque numerus qui in alium ducitur.
	Aliquid vero per modum quantitatis; sicut ipse ductus unius numeri in alterum, vel in se ipsum; ut cum dico bis tria, binarius significatur per modum quantitatis mensurantis, ternarius vero per modum substantiae.
	Id ergo, quod existit in substantia numeri praeter ipsam quantitatem, quae est numeri substantia, dicitur qualitas eius, ut hoc quod significatur per hoc quod dicitur bis vel ter.</p>
</div3>

<A NAME="82557"/>
<div3><head>n. 6</head>
<p>Alia litera habet <hi>secundum quantitatem</hi>; et tunc substantia numeri dicitur ipse numerus simpliciter prolatus, ut quod dico tria.
	Quantitas autem secundum quam attenditur eius qualitas, dicitur ipsa multiplicatio numeri in numerum.
	Et huic concordat litera sequens, quae dicit, quod substantia cuiuslibet numeri est id quod semel dicitur.
	Sicut substantia senarii est quod dicitur semel sex, non quod dicitur bis tria, vel ter duo: sed hoc pertinet ad eius qualitatem.
	Dicere enim numerum esse superficialem vel solidum sive quadratum, sive cubicum, significat eum esse qualem.
	Hic autem modus qualitatis est quarta species in praedicamentis posita.</p>
</div3>

<A NAME="82558"/>
<div3><head>n. 7</head>
<p>Tertio ponit ibi, amplius quaecumque dicit, quod etiam qualitates dicuntur passiones substantiarum mobilium, secundum quas corpora per alterationem mutantur, ut calidum, frigidum, et huiusmodi.
	Et hic modus pertinet ad tertiam speciem qualitatis in praedicamentis positam.</p>
</div3>

<A NAME="82559"/>
<div3><head>n. 8</head>
<p>Quartum ponit ibi, amplius secundum dicit quod qualitas sive quale dicitur quarto modo secundum quod aliquid disponitur per virtutem et vitium, vel qualitercumque per bonum et malum, sicut per scientiam et ignorantiam, sanitatem et aegritudinem, et huiusmodi.
	Et haec est prima species qualitatis in praedicamentis posita.</p>
</div3>

<A NAME="82560"/>
<div3><head>n. 9</head>
<p>Praetermittit autem inter hos modos secundam qualitatis speciem, quia magis comprehenditur sub potentia, cum non significetur nisi ut principium passioni resistens; sed propter modum denominandi ponitur in praedicamentis inter species qualitatis.
	Secundum autem modum essendi magis continetur sub potentia, sicut et supra posuit.</p>
</div3>

<A NAME="82561"/>
<div3><head>n. 10</head>
<p>Deinde cum dicit fere vero reducit quatuor positos modos ad duos; dicens, quod quale dicitur aliquid fere secundum duos modos, inquantum alii duo de quatuor reducuntur ad alios duos.
	Horum autem unus principalissimus est primus modus, secundum quem differentia substantiae dicitur qualitas, quia per eum aliquid significatur informatum et qualificatum.</p>
</div3>

<A NAME="82562"/>
<div3><head>n. 11</head>
<p>Et ad hunc modum reducitur qualitas, quae est in numeris, et in mathematicis aliis, sicut quaedam pars.
	Huiusmodi enim qualitates sunt quasi quaedam differentiae substantiales mathematicorum.
	Nam ipsa significantur per modum substantiae potius quam alia accidentia, ut in capitulo de quantitate dictum est.
	Sunt autem huiusmodi qualitates differentiae substantiarum <hi>aut non motarum, aut non inquantum sunt motae</hi>: et hoc dicit, ut ostendat quantum ad propositum non differre, utrum mathematica sint quaedam substantiae per se existentes secundum esse, ut dicebat Plato, a motu separatae; sive sint in substantiis mobilibus secundum esse, sed separatae secundum rationem.
	Primo enim modo essent qualitates non motorum.
	Secundo autem, motorum, sed non inquantum sunt mota.</p>
</div3>

<A NAME="82563"/>
<div3><head>n. 12</head>
<p>Secundus modus principalis est, ut passiones motorum inquantum mota, et etiam differentiae motuum dicantur qualitates.
	Quae quidem dicuntur differentiae motuum, quia alterationes differunt secundum huiusmodi qualitates, sicut calefieri et infrigidari secundum calidum et frigidum.</p>
</div3>

<A NAME="82564"/>
<div3><head>n. 13</head>
<p>Et ad hunc modum reducitur ille modus secundum quem vitium et virtus dicitur qualitas.
	Hic enim modus est quasi quaedam pars illius.
	Virtus enim et vitium ostendunt quasdam differentias motus et actus secundum bene et male.
	Nam virtus est, per quam se aliquis habet bene ad agendum et patiendum; vitium autem secundum quod male.
	Et simile est de aliis habitibus, sive intellectualibus, ut scientia, sive corporalibus, ut sanitas.</p>
</div3>

<A NAME="82565"/>
<div3><head>n. 14</head>
<p>Sed tamen bene et male maxime pertinet ad qualitatem in rebus animatis; et praecipue in habentibus <hi>prohaeresim</hi> idest electionem.
	Et hoc ideo, quia bonum habet rationem finis.
	Ea vero, quae agunt per electionem, agunt propter finem.
	Agere autem propter finem maxime competit rebus animatis.
	Res enim inanimatae agunt vel moventur propter finem, non tamquam cognoscentes finem, neque tamquam se agentes ad finem; sed potius ab alio diriguntur, qui eis naturalem inclinationem dedit, sicut sagitta dirigitur in finem a sagittante.
	Res autem irrationales animatae cognoscunt quidem finem et appetunt ipsum appetitu animali, et movent seipsa localiter ad finem tamquam iudicium habentes de fine; sed appetitus finis, et eorum quae sunt propter finem, determinatur eis ex naturali inclinatione.
	Propter quod sunt magis acta quam agentia.
	Unde nec in eis est iudicium liberum.
	Rationalia vero in quibus solum est electio, cognoscunt finem, et proportionem eorum, quae sunt in finem ipsum.
	Et ideo sicut seipsa movent ad finem, ita etiam ad appetendum finem, vel ea quae sunt propter finem, ex quo est in eis electio libera.</p>

</div3></div2>
<div2 n="17"><head>Lectio 17</head>
<A NAME="82566"/>
<div3><head>n. 1</head>
<p>Hic determinat philosophus de ad aliquid: et circa hoc duo facit.
	Primo ponit modos eorum, quae sunt ad aliquid secundum se.
	Secundo eorum, quae sunt ad aliquid ratione alterius, ibi, illa vero quia sua genera.
	Circa primum duo facit.
	Primo enumerat modos eorum, quae secundum se ad aliquid dicuntur.
	Secundo prosequitur de eis, ibi, dicuntur autem prima.
	Ponit ergo tres modos eorum, quae ad aliquid dicuntur: quorum primus est secundum numerum et quantitatem, sicut duplum ad dimidium, et triplum ad tertiam partem, et <hi>multiplicatum</hi>, idest multiplex, ad partem <hi>multiplicati</hi>, idest ad submultiplex, <hi>et continens ad contentum</hi>.
	Accipitur autem continens pro eo, quod excedit secundum quantitatem.
	Omne enim excedens secundum quantitatem continet in se illud quod exceditur.
	Est enim hoc et adhuc amplius; sicut quinque continet in se quatuor, et tricubitum continet in se bicubitum.</p>
</div3>

<A NAME="82567"/>
<div3><head>n. 2</head>
<p>Secundus modus est prout aliqua dicuntur ad aliquid secundum actionem et passionem, vel potentiam activam et passivam; sicut calefactivum ad calefactibile, quod pertinet ad actiones naturales, et sectivum ad sectibile, quod pertinet ad actiones artificiales, et universaliter omne activum ad passivum.</p>
</div3>

<A NAME="82568"/>
<div3><head>n. 3</head>
<p>Tertius modus est secundum quod mensurabile dicitur ad mensuram.
	Accipitur autem hic mensura et mensurabile non secundum quantitatem (hoc enim ad primum modum pertinet, in quo utrumque ad utrumque dicitur: nam duplum dicitur ad dimidium, et dimidium ad duplum), sed secundum mensurationem esse et veritatis.
	Veritas enim scientiae mensuratur a scibili.
	Ex eo enim quod res est vel non est, oratio scita vera vel falsa est, et non e converso.
	Et similiter est de sensibili et sensu.
	Et propter hoc non mutuo dicuntur mensura ad mensurabile et e converso, sicut in aliis modis, sed solum mensurabile ad mensuram.
	Et similiter etiam imago dicitur ad id cuius est imago, tamquam mensurabile ad mensuram.
	Veritas enim imaginis mensuratur ex re cuius est imago.</p>
</div3>

<A NAME="82569"/>
<div3><head>n. 4</head>
<p>Ratio autem istorum modorum haec est.
	Cum enim relatio, quae est in rebus, consistat in ordine quodam unius rei ad aliam, oportet tot modis huiusmodi relationes esse, quot modis contingit unam rem ad aliam ordinari.
	Ordinatur autem una res ad aliam, vel secundum esse, prout esse unius rei dependet ab alia, et sic est tertius modus.
	Vel secundum virtutem activam et passivam, secundum quod una res ab alia recipit, vel alteri confert aliquid; et sic est secundus modus.
	Vel secundum quod quantitas unius rei potest mensurari per aliam; et sic est primus modus.</p>
</div3>

<A NAME="82570"/>
<div3><head>n. 5</head>
<p>Qualitas autem rei, inquantum huiusmodi, non respicit nisi subiectum in quo est.
	Unde secundum ipsam una res non ordinatur ad aliam, nisi secundum quod qualitas accipit rationem potentiae passivae vel activae, prout est principium actionis vel passionis.
	Vel ratione quantitatis, vel alicuius ad quantitatem pertinentis; sicut dicitur aliquid albius alio, vel sicut dicitur simile, quod habet unam aliquam qualitatem.
	Alia vero genera magis consequuntur relationem, quam possint relationem causare.
	Nam quando consistit in aliquali relatione ad tempus.
	Ubi vero, ad locum.
	Positio autem ordinem partium importat.
	Habitus autem relationem habentis ad habitum.</p>
</div3>

<A NAME="82571"/>
<div3><head>n. 6</head>
<p>Deinde cum dicit dicuntur autem prosequitur tres modos enumeratos; et primo prosequitur primum.
	Secundo prosequitur secundum, ibi, activa vero et passiva.
	Tertio tertium, ibi, ergo secundum numerum.
	Circa primum duo facit.
	Primo ponit relationes quae consequuntur numerum absolute.
	Secundo ponit relationes quae consequuntur unitatem absolute, ibi, et amplius aequale.
	Dicit ergo, quod primus modus relationum, qui est secundum numerum, distinguitur hoc modo: quia vel est secundum comparationem numeri ad numerum, vel numeri ad unum.
	Et secundum comparationem ad utrumque dupliciter: quia vel est secundum comparationem numeri indeterminate ad numerum, aut ad unum determinate.
	Et hoc est quod dicit, quod prima, quae dicuntur ad aliquid secundum numerum, aut dicuntur <hi>simpliciter</hi>, idest universaliter, vel indeterminate, aut determinate.
	Et utrolibet modo <hi>ad eos</hi>, scilicet numeros. <hi>Aut ad unum</hi>, idest ad unitatem.</p>
</div3>

<A NAME="82572"/>
<div3><head>n. 7</head>
<p>Sciendum est autem, quod omnis mensuratio, quae est in quantitatibus continuis, aliquo modo derivatur a numero.
	Et ideo relationes, quae sunt secundum quantitatem continuam, etiam attribuuntur numero.</p>
</div3>

<A NAME="82573"/>
<div3><head>n. 8</head>
<p>Sciendum est etiam, quod proportio numeralis dividitur primo in duas; scilicet aequalitatis, et inaequalitatis.
	Inaequalitatis autem sunt duae species; scilicet excedens et excessum, et magis et minus.
	Inaequale autem excedens in quinque species dividitur.</p>
</div3>

<A NAME="82574"/>
<div3><head>n. 9</head>
<p>Numerus enim maior quandoque respectu minoris est multiplex; quando scilicet aliquoties continet ipsum, sicut sex continet duo ter.
	Et si quidem contineat ipsum bis, dicitur duplum; sicut duo ad unum vel quatuor ad duo.
	Si ter, triplum.
	Si quater, quadruplum.
	Et sic inde.</p>
</div3>

<A NAME="82575"/>
<div3><head>n. 10</head>
<p>Quandoque vero numerus maior continet totum numerum minorem semel, et insuper unam aliquam partem eius.
	Et tunc dicitur superparticularis.
	Et si quidem contineat totum et medium, vocatur sesquialterum, sicut tria ad duo.
	Si autem tertiam, sesquitertius, sicut quatuor ad tria.
	Si quartam, sesquiquartus, sicut quinque ad quatuor.
	Et sic inde.</p>
</div3>

<A NAME="82576"/>
<div3><head>n. 11</head>
<p>Quandoque numerus maior continet minorem totum semel; et insuper non solum unam partem, sed plures partes.
	Et sic dicitur superpartiens.
	Et si quidem contineat duas partes, dicitur superbipartiens, sicut quinque se habent ad tria.
	Si vero tres, dicitur supertripartiens, sicut septem se habent ad quatuor.
	Si autem quatuor, sic est superquadripartiens; et sic se habet novem ad quinque.
	Et sic inde.</p>
</div3>

<A NAME="82577"/>
<div3><head>n. 12</head>
<p>Quandoque vero numerus maior continet totum minorem pluries, et insuper aliquam partem eius; et tunc dicitur multiplex superparticularis.
	Et si quidem contineat ipsum bis et mediam partem eius, dicitur duplum sesquialterum, sicut quinque ad duo.
	Si autem ter et mediam partem eius, vocabitur triplum sesquialterum, sicut se habent septem ad duo.
	Si autem quater et dimidiam partem eius, dicitur quadruplum sesquialterum, sicut novem ad duo.
	Possent etiam ex parte superparticularis huiusmodi proportionis species sumi, ut dicatur duplex sesquitertius, quando maior numerus habet minorem bis et tertiam partem eius, sicut se habent septem ad tria: vel duplex sesquiquartus, sicut novem ad quatuor, et sic de aliis.</p>
</div3>

<A NAME="82578"/>
<div3><head>n. 13</head>
<p>Quandoque etiam numerus maior habet minorem totum pluries, et etiam plures partes eius, et tunc dicitur multiplex superpartiens.
	Et similiter proportio potest dividi secundum species multiplicitatis, et secundum species superpartientis, si dicatur duplum superbipartiens, quando habet maior numerus totum minorem bis et duas partes eius, sicut octo ad tria.
	Vel etiam triplum superbipartiens, sicut undecim ad tres.
	Vel etiam duplum supertripartiens, sicut undecim ad quatuor.
	Habet enim totum bis, et tres partes eius.</p>
</div3>

<A NAME="82579"/>
<div3><head>n. 14</head>
<p>Et totidem species sunt ex parte inaequalitatis eius qui exceditur.
	Nam numerus minor dicitur submultiplex, subparticularis, subpartiens, submultiplex subparticularis, submultiplex subpartiens, et sic de aliis.</p>
</div3>

<A NAME="82580"/>
<div3><head>n. 15</head>
<p>Sciendum autem quod prima species proportionis, scilicet multiplicitas, consistit in comparatione unius numeri ad unitatem.
	Quaelibet enim eius species invenitur primo in aliquo numero respectu unitatis.
	Duplum primo invenitur in binario respectu unitatis.
	Et similiter proportio tripli in ternario respectu unitatis, et sic de aliis.
	Primi autem termini in quibus invenitur aliqua proportio, dant speciem ipsi proportioni.
	Unde in quibuscumque aliis terminis consequenter inveniatur, invenitur in eis secundum rationem primorum terminorum.
	Sicut proportio dupla primo invenitur inter duo et unum.
	Unde ex hoc proportio recipit rationem et nomen.
	Dicitur enim proportio dupla proportio duorum ad unum.
	Et propter hoc, si etiam unus numerus respectu alterius numeri sit duplus, tamen hoc est secundum quod minor numerus accipit rationem unius, et maior rationem duorum.
	Sex enim se habet in dupla proportione ad tria, inquantum tria se habent ad sex ut unum ad duo.
	Et simile est in tripla proportione, et in omnibus aliis speciebus multiplicitatis.
	Et ideo dicit, quod ista relatio dupli, est per hoc quod numerus determinatus, scilicet duo, <hi>refertur ad unum</hi>, idest ad unitatem.</p>
</div3>

<A NAME="82581"/>
<div3><head>n. 16</head>
<p>Sed hoc quod dico, multiplex, importat relationem numeri ad unitatem; sed non alicuius determinati numeri, sed numeri in universali.
	Si enim determinatus numerus accipiatur ut binarius vel ternarius, esset una species multiplicitatis, ut dupla vel tripla.
	Sicut autem duplum se habet ad duo, et triplum ad tria, quae sunt numeri determinati, ita multiplex ad multiplicitatem, quia significat numerum indeterminatum.</p>
</div3>

<A NAME="82582"/>
<div3><head>n. 17</head>
<p>Aliae autem proportiones non possunt attendi secundum numerum ad unitatem, scilicet neque proportio superparticularis, neque superpartiens, neque multiplex superparticularis, neque multiplex superpartiens.
	Omnes enim hae proportionum species attenduntur secundum quod maior numerus continet minorem semel, vel aliquoties; et insuper unam vel plures partes eius.
	Unitas autem partem habere non potest: et ideo nulla harum proportionum potest attendi secundum comparationem numeri ad unitatem, sed secundum comparationem numeri ad numerum.
	Et sic est duplex, vel secundum numerum determinatum, vel secundum numerum indeterminatum.</p>
</div3>

<A NAME="82583"/>
<div3><head>n. 18</head>
<p>Si autem secundum numerum determinatum, sic <hi>est hemiolum</hi>, idest sesquialterum, aut <hi>subhemiolum</hi>, idest supersesquialterum.
	Proportio enim sesquialtera primo consistit in his terminis, scilicet ternario et binario; et sub ratione eorum in omnibus aliis invenitur.
	Unde quod dicitur hemiolum vel sesquialterum importat relationem determinati numeri ad determinatum numerum, scilicet trium ad duo.</p>
</div3>

<A NAME="82584"/>
<div3><head>n. 19</head>
<p>Quod vero dicitur superparticulare, refertur ad subparticulare, non secundum determinatos numeros, sicut etiam multiplex refertur ad unum, sed secundum numerum indeterminatum.
	Primae enim species inaequalitatis superius numeratae accipiuntur secundum indeterminatos numeros, ut multiplex, superparticulare, superpartiens et cetera.
	Species vero istorum accipiuntur secundum numeros determinatos, ut duplum, triplum, sesquialterum, sesquitertium, et sic de aliis.</p>
</div3>

<A NAME="82585"/>
<div3><head>n. 20</head>
<p>Contingit enim aliquas quantitates continuas habere proportionem adinvicem, sed non secundum aliquem numerum, nec determinatum, nec indeterminatum.
	Omnium enim quantitatum continuarum est aliqua proportio; non tamen est proportio numeralis.
	Quorumlibet enim duorum numerorum est una mensura communis, scilicet unitas, quae aliquoties sumpta, quemlibet numerum reddit.
	Non autem quarumlibet quantitatum continuarum invenitur esse una mensura communis; sed sunt quaedam quantitates continuae incommensurabiles: sicut diameter quadrati est incommensurabilis lateri.
	Et hoc ideo, quia non est proportio eius ad latus, sicut proportio numeri ad numerum, vel numeri ad unum.</p>
</div3>

<A NAME="82586"/>
<div3><head>n. 21</head>
<p>Cum ergo dicitur in quantitatibus, quod haec est maior illa, vel se habet ad illam ut continens ad contentum, non solum haec ratio non attenditur secundum aliquam determinatam speciem numeri, sed nec etiam quod sit secundum numerum, quia omnis numerus est alteri commensurabilis.
	Omnes enim numeri habent unam communem mensuram, scilicet unitatem.
	Sed continens et contentum non dicuntur secundum aliquam commensurationem numeralem.
	Continens enim ad contentum dicitur, quod est tantum, et adhuc amplius.
	Et hoc est indeterminatum, utrum sit commensurabile, vel non commensurabile.
	Quantitas enim qualiscumque accipiatur, vel est aequalis, vel inaequalis.
	Unde, si non est aequalis, sequitur quod sit inaequalis et continens, etiam si non sit commensurabilis.
	Patet igitur quod omnia praedicta dicuntur ad aliquid secundum numerum, et secundum passiones numerorum, quae sunt commensuratio, proportio, et huiusmodi.</p>
</div3>

<A NAME="82587"/>
<div3><head>n. 22</head>
<p>Deinde cum dicit et amplius ponit relativa, quae accipiuntur secundum unitatem, et non per comparationem numeri ad unum vel ad numerum; et dicit quod alio modo a praedictis dicuntur relative, aequale, simile, et idem.
	Haec enim dicuntur secundum unitatem.
	Nam eadem sunt, quorum substantia est una.
	Similia, quorum qualitas est una.
	Aequalia, quorum quantitas est una.
	Cum autem unum sit principium numeri et mensura, patet etiam, quod haec dicuntur ad aliquid <hi>secundum numerum</hi>, idest secundum aliquid ad genus numeri pertinens; non eodem modo tamen haec ultima cum primis.
	Nam primae relationes erant secundum numerum ad numerum, vel secundum numerum ad unum; hoc autem secundum unum absolute.</p>
</div3>

<A NAME="82588"/>
<div3><head>n. 23</head>
<p>Deinde cum dicit activa vero prosequitur de secundo modo relationum, quae sunt in activis et passivis: et dicit, quod huiusmodi relativa sunt relativa dupliciter.
	Uno modo secundum potentiam activam et passivam; et secundo modo secundum actus harum potentiarum, qui sunt agere et pati; sicut calefactivum dicitur ad calefactibile secundum potentiam activam et passivam.
	Nam calefactum est, quod potest calefacere; calefactibile vero, quod potest calefieri.
	Calefaciens autem ad calefactum, et secans ad id quod secatur, dicuntur relative secundum actus praedictarum potentiarum.</p>
</div3>

<A NAME="82589"/>
<div3><head>n. 24</head>
<p>Et differt iste modus relationum a praemissis.
	Quae enim sunt secundum numerum, non sunt aliquae actiones nisi secundum similitudinem, sicut multiplicare, dividere et huiusmodi, ut etiam in aliis dictum est, scilicet in secundo physicorum; ubi ostendit, quod mathematica abstrahunt a motu, et ideo in eis esse non possunt huiusmodi actiones, quae secundum motum sunt.</p>
</div3>

<A NAME="82590"/>
<div3><head>n. 25</head>
<p>Sciendum etiam est quod eorum relativorum, quae dicuntur secundum potentiam activam et passivam, attenditur diversitas secundum diversa tempora.
	Quaedam enim horum dicuntur relative secundum tempus praeteritum, sicut quod fecit, ad illud quod factum est; ut pater ad filium, quia ille genuerit, iste genitus est; quae differunt secundum fecisse, et passum esse.
	Quaedam vero secundum tempus futurum, sicut facturus refertur ad faciendum.
	Et ad hoc genus relationum reducuntur illae relationes, quae dicuntur secundum privationem potentiae, ut impossibile et invisibile.
	Dicitur enim aliquid impossibile huic vel illi; et similiter invisibile.</p>
</div3>

<A NAME="82591"/>
<div3><head>n. 26</head>
<p>Deinde cum dicit ergo secundum prosequitur de tertio modo relationum; et dicit quod in hoc differt iste tertius modus a praemissis, quod in praemissis, unumquodque dicitur relative ex hoc, quod ipsum ad aliud refertur; non ex eo quod aliud referatur ad ipsum.
	Duplum enim refertur ad dimidium, et e converso; et similiter pater ad filium, et e converso; sed hoc tertio modo aliquid dicitur relative ex eo solum, quod aliquid refertur ad ipsum; sicut patet, quod sensibile et scibile vel intelligibile dicuntur relative, quia alia referuntur ad illa.
	Scibile enim dicitur aliquid, propter hoc, quod habetur scientia de ipso.
	Et similiter sensibile dicitur aliquid quod potest sentiri.</p>
</div3>

<A NAME="82592"/>
<div3><head>n. 27</head>
<p>Unde non dicitur relative propter aliquid quod sit ex eorum parte, quod sit qualitas, vel quantitas, vel actio, vel passio, sicut in praemissis relationibus accidebat; sed solum propter actiones aliorum, quae tamen in ipsa non terminantur.
	Si enim videre esset actio videntis perveniens ad rem visam, sicut calefactio pervenit ad calefactibile; sicut calefactibile refertur ad calefaciens, ita visibile referretur ad videntem.
	Sed videre et intelligere et huiusmodi actiones, ut in nono huius dicetur, manent in agentibus, et non transeunt in res passas; unde visibile et scibile non patitur aliquid, ex hoc quod intelligitur vel videtur.
	Et propter hoc non ipsamet referuntur ad alia, sed alia ad ipsa.
	Et simile est in omnibus aliis, in quibus relative aliquid dicitur propter relationem alterius ad ipsum, sicut dextrum et sinistrum in columna.
	Cum enim dextrum et sinistrum designent principia motuum in rebus animatis, columnae et alicui inanimato attribui non possunt, nisi secundum quod animata aliquo modo se habeant ad ipsam, sicut columna dicitur dextra, quia homo est ei sinister.
	Et simile est de imagine respectu exemplaris, et denario, quo fit pretium emptionis.
	In omnibus autem his tota ratio referendi in duobus extremis, pendet ex altero.
	Et ideo omnia huiusmodi quodammodo se habent ut mensurabile et mensura.
	Nam ab eo quaelibet res mensuratur, a quo ipsa dependet.</p>
</div3>

<A NAME="82593"/>
<div3><head>n. 28</head>
<p>Sciendum est autem, quod quamvis scientia secundum nomen videatur referri ad scientem et ad scibile, dicitur enim scientia scientis, et scientia scibilis, et intellectus ad intelligentem et intelligibile; tamen intellectus secundum quod ad aliquid dicitur, non ad hoc cuius est sicut subiecti dicitur: sequeretur enim quod idem relativum bis diceretur.
	Constat enim quoniam intellectus dicitur ad intelligibile, sicut ad obiectum.
	Si autem diceretur ad intelligentem, bis diceretur ad aliquid; et cum esse relativi sit ad aliud quodammodo se habere, sequeretur quod idem haberet duplex esse.
	Et similiter de visu patet quod non dicitur ad videntem, sed ad obiectum quod est color <hi>vel aliquid aliud tale</hi>.
	Quod dicit propter ea, quae videntur in nocte non per proprium colorem, ut habetur in secundo de anima.</p>
</div3>

<A NAME="82594"/>
<div3><head>n. 29</head>
<p>Quamvis et hoc recte posset dici, scilicet quod visus sit videntis.
	Refertur autem visus ad videntem, non inquantum est visus, sed inquantum est accidens, vel potentia videntis.
	Relatio enim respicit aliquid extra, non autem subiectum nisi inquantum est accidens.
	Et sic patet, quod isti sunt modi, quibus aliqua dicuntur secundum se ad aliquid.</p>
</div3>

<A NAME="82595"/>
<div3><head>n. 30</head>
<p>Deinde cum dicit illa vero ponit tres modos, quibus aliqua dicuntur ad aliquid non secundum se, sed secundum aliud.
	Quorum primus est, quando aliqua dicuntur ad aliquid propter hoc quod sua genera sunt ad aliquid, sicut medicina dicitur ad aliquid, quia scientia est ad aliquid.
	Dicitur enim, quod medicina est scientia sani et aegri.
	Et isto modo refertur scientia per hoc quod est accidens.</p>
</div3>

<A NAME="82596"/>
<div3><head>n. 31</head>
<p>Secundus modus est, quando aliqua abstracta dicuntur ad aliquid, quia concreta habentia illa abstracta ad aliud dicuntur; sicut aequalitas et similitudo dicuntur ad aliquid, quia simile et aequale ad aliquid sunt.
	Aequalitas autem et similitudo secundum nomen non dicuntur ad aliquid.</p>
</div3>

<A NAME="82597"/>
<div3><head>n. 32</head>
<p>Tertius modus est, quando subiectum dicitur ad aliquid, ratione accidentis; sicut homo vel album dicitur ad aliquid, quia utrique accidit duplum esse; et hoc modo caput dicitur ad aliquid, eo quod est pars.</p>

</div3></div2>
<div2 n="18"><head>Lectio 18</head>
<A NAME="82598"/>
<div3><head>n. 1</head>
<p>Postquam philosophus distinxit nomina, quae significant causas, et subiectum, et partes subiectorum huius scientiae; hic incipit distinguere nomina quae significant ea quae se habent per modum passionis; et dividitur in duas partes.
	In prima distinguit nomina ea quae pertinent ad perfectionem entis.
	In secunda distinguit nomina quae pertinent ad entis defectum, ibi, falsum dicitur uno modo.
	Circa primum duo facit.
	Primo distinguit nomina significantia ea quae pertinent ad perfectionem entis.
	Secundo pertinentia ad totalitatem.
	Perfectum enim et totum, aut sunt idem, aut fere idem significant, ut dicitur in tertio physicorum.
	Secunda ibi, ex aliquo esse dicitur.
	Circa primum duo facit.
	Primo distinguit hoc nomen perfectum.
	Secundo distinguit quaedam nomina, quae significant quasdam perfectiones perfecti, ibi, terminus dicitur.
	Circa primum duo facit.
	Primo ponit modos, quibus aliqua dicuntur perfecta secundum se.
	Secundo modos, quibus aliqua dicuntur perfecta per respectum ad alia, ibi, alia vero.
	Circa primum duo facit.
	Primo ponit tres modos quibus aliquid secundum se dicitur perfectum.
	Secundo ostendit quomodo secundum hos modos aliqua diversimode perfecta dicuntur, ibi, secundum se dicta quidem igitur.</p>
</div3>

<A NAME="82599"/>
<div3><head>n. 2</head>
<p>Dicit ergo primo, quod perfectum uno modo dicitur, extra quod non est accipere aliquam eius particulam; sicut homo dicitur perfectus, quando nulla deest ei pars.
	Et dicitur tempus perfectum, quando non est accipere extra aliquid quod sit temporis pars; sicut dicitur dies perfectus, quando nulla pars diei deest.</p>
</div3>

<A NAME="82600"/>
<div3><head>n. 3</head>
<p>Alio modo dicitur aliquid perfectum secundum virtutem; et sic dicitur aliquid perfectum, quod non habet <hi>hyperbolem</hi>, idest superexcellentiam vel superabundantiam ad hoc quod aliquid bene fiat secundum genus illud, et similiter nec defectum.
	Hoc enim dicimus bene se habere, ut dicitur in secundo Ethicorum, quod nihil habet nec plus nec minus quam debet habere.
	Et sic dicitur perfectus medicus et perfectus fistulator, quando non deficit ei aliquid, quod pertineat ad speciem propriae virtutis, secundum quam dicitur, quod hic est bonus medicus, et ille bonus fistulator.
	Virtus enim cuiuslibet est quae bonum facit habentem, et opus eius bonum reddit.</p>
</div3>

<A NAME="82601"/>
<div3><head>n. 4</head>
<p>Secundum autem hunc modum utimur translative nomine perfecti etiam in malis.
	Dicimus enim perfectum <hi>sycophantam</hi>, idest calumniatorem, et perfectum latronem, quando in nullo deficit ab eo quod competit eis inquantum sunt tales.
	Nec est mirum si in istis quae magis sonant defectum, utimur nomine perfectionis; quia etiam cum sint mala, utimur in eis nomine bonitatis per quamdam similitudinem.
	Dicimus enim bonum furem et bonum calumniatorem, quia sic se habent in suis operationibus, licet malis, sicut boni in bonis.</p>
</div3>

<A NAME="82602"/>
<div3><head>n. 5</head>
<p>Et quod aliquid dicatur perfectum per comparationem ad virtutem propriam, provenit quia virtus est quaedam perfectio rei.
	Unumquodque enim tunc est perfectum quando nulla pars magnitudinis naturalis, quae competit ei secundum speciem propriae virtutis, deficit ei.
	Sicut autem quaelibet res naturalis, habet determinatam mensuram naturalis magnitudinis secundum quantitatem continuam, ut dicitur in secundo de anima, ita etiam quaelibet res habet determinatam quantitatem suae virtutis naturalis.
	Equus enim habet quantitatem dimensivam determinatam secundum naturam cum aliqua latitudine.
	Est enim aliqua quantitas, ultra quam nullus equus protenditur in magnitudine.
	Et similiter est aliqua quantitas, quam non transcendit in parvitate.
	Ita etiam ex utraque parte determinatur aliquibus terminis quantitas virtutis equi.
	Nam aliqua est virtus equi, qua maior in nullo equo invenitur: et similiter est aliqua tam parva, qua nulla est minor.</p>
</div3>

<A NAME="82603"/>
<div3><head>n. 6</head>
<p>Sicuti igitur primus modus perfecti accipiebatur ex hoc quod nihil rei deerat de quantitate dimensiva sibi naturaliter determinata, ita hic secundus modus accipitur ex hoc quod nihil deest alicui de quantitate virtutis sibi debitae secundum naturam.
	Uterque autem modus perfectionis attenditur secundum interiorem perfectionem.</p>
</div3>

<A NAME="82604"/>
<div3><head>n. 7</head>
<p>Amplius quibus tertium modum ponit per respectum ad exterius; dicens, quod illa dicuntur tertio modo perfecta <hi>quibus inest finis</hi>, idest quae iam consecuta sunt suum finem; si tamen ille finis fuerit <hi>studiosus</hi>, idest bonus: sicut homo, quando iam consequitur beatitudinem.
	Qui autem consequitur finem suum in malis, magis dicitur deficiens quam perfectus; quia malum est privatio perfectionis debitae.
	In quo patet, quod mali, quando suam perficiunt voluntatem, non sunt feliciores, sed miseriores.
	Quia vero omnis finis est quoddam ultimum, ideo per quamdam similitudinem transferimus nomen perfectum ad ea, quae perveniunt ad ultimum, licet illud sit malum.
	Sicut dicitur aliquid perfecte perdi, vel corrumpi, quando nihil deest de corruptione vel perditione rei.
	Et per hanc metaphoram, mors dicitur finis, quia est ultimum.
	Sed finis non solum habet quod sit ultimum, sed etiam quod sit cuius causa fit aliquid.
	Quod non contingit morti vel corruptioni.</p>
</div3>

<A NAME="82605"/>
<div3><head>n. 8</head>
<p>Deinde cum dicit secundum se ostendit quomodo aliqua diversimode se habeant ad praedictos modos perfectionis; et dicit, quod quaedam dicuntur secundum se perfecta: et hoc dupliciter.
	Alia quidem universaliter perfecta, quia nihil omnino deficit eis absolute, nec aliquam habent <hi>hyperbolem</hi>, idest excedentiam, quia a nullo videlicet penitus in bonitate exceduntur, nec aliquid extra accipiunt, quia nec indigent exteriori bonitate.
	Et haec est conditio primi principii, scilicet Dei, in quo est perfectissima bonitas, cui nihil deest de omnibus perfectionibus in singulis generibus inventis.</p>
</div3>

<A NAME="82606"/>
<div3><head>n. 9</head>
<p>Alia dicuntur perfecta in aliquo genere, ex eo quod quantum ad illud genus pertinet, nec <hi>habent hyperbolem</hi>, idest excedentiam, quasi aliquid eis deficiat eorum, quae illi generi debentur; nec aliquid eorum, quae ad perfectionem illius generis pertinent, est extra ea, quasi eo careant; sicut homo dicitur perfectus, quando iam adeptus est beatitudinem.</p>
</div3>

<A NAME="82607"/>
<div3><head>n. 10</head>
<p>Et sicut fit haec distinctio quantum ad secundum modum perfectionis supra positum, ita potest fieri quantum ad primum, ut tangitur in principio caeli et mundi.
	Nam quodlibet corpus particulare est quantitas perfecta secundum suum genus, quia habet tres dimensiones, quibus non sunt plures.
	Sed mundus dicitur perfectus universaliter, quia omnino nihil extra ipsum est.</p>
</div3>

<A NAME="82608"/>
<div3><head>n. 11</head>
<p>Deinde cum dicit alia vero ponit modum, secundum quem aliqua dicuntur perfecta per respectum ad aliud: et dicit, quod alia dicuntur perfecta <hi>secundum ipsa</hi>, idest per comparationem ad perfecta, quae sunt secundum se perfecta.
	Vel ex eo, quod faciunt aliquid perfectum aliquo priorum modorum; sicut medicina est perfecta, quia facit sanitatem perfectam.
	Aut ex eo, quod habent aliquid perfectum; sicut homo dicitur perfectus, qui habet perfectam scientiam.
	Aut repraesentando tale perfectum; sicut illa, quae habent similitudinem ad perfecta; ut imago dicitur perfecta, quae repraesentat hominem perfecte.
	Aut qualitercumque aliter referantur ad ea, quae dicuntur per se perfecta primis modis.</p>

</div3></div2>
<div2 n="19"><head>Lectio 19</head>
<A NAME="82609"/>
<div3><head>n. 1</head>
<p>Hic prosequitur de nominibus, quae significant conditiones perfecti.
	Perfectum autem, ut ex praemissis patet, est terminatum et absolutum, non dependens ab alio, et non privatum, sed habens ea, quae sibi secundum suum genus competunt.
	Et ideo primo ponit hoc nomen terminus.
	Secundo hoc quod dicitur per se, ibi, et secundum quod dicitur.
	Tertio hoc nomen habitus, ibi, habitus vero dicitur.
	Circa primum tria facit.
	Primo ponit rationem termini; dicens, quod terminus dicitur quod est ultimum cuiuslibet rei, ita quod nihil de primo terminato est extra ipsum terminum; et omnia quae sunt eius, continentur intra ipsum.
	Dicit autem <hi>primi</hi> quia contingit id, quod est ultimum primi, esse principium secundi; sicut nunc quod est ultimum praeteriti, est principium futuri.</p>
</div3>

<A NAME="82610"/>
<div3><head>n. 2</head>
<p>Et quaecumque secundo ponit quatuor modos, quibus dicitur terminus; quorum primus est secundum quod in qualibet specie magnitudinis, finis magnitudinis, vel habentis magnitudinem, dicitur terminus; sicut punctus dicitur terminus lineae, et superficies corporis, vel etiam lapidis habentis quantitatem.</p>
</div3>

<A NAME="82611"/>
<div3><head>n. 3</head>
<p>Secundus modus est similis primo, secundum quod unum extremum motus vel actionis dicitur terminus, hoc scilicet ad quod est motus, et non a quo: sicut terminus generationis est esse, non autem non esse; quamvis quandoque ambo extrema motus dicantur terminus largo modo, scilicet a quo, et in quod; prout dicimus, quod omnis motus est inter duos terminos.</p>
</div3>

<A NAME="82612"/>
<div3><head>n. 4</head>
<p>Tertius modus dicitur terminus, cuius causa fit aliquid; hoc enim est ultimum intentionis, sicut terminus secundo modo dictus est ultimum motus vel operationis.</p>
</div3>

<A NAME="82613"/>
<div3><head>n. 5</head>
<p>Quartus modus est secundum quod substantia rei, quae est essentia et definitio significans quod quid est res, dicitur terminus.
	Est enim terminus cognitionis.
	Incipit enim cognitio rei ab aliquibus signis exterioribus quibus pervenitur ad cognoscendum rei definitionem; quo cum perventum fuerit, habetur perfecta cognitio de re.
	Vel dicitur terminus cognitionis definitio, quia infra ipsam continentur ea, per quae scitur res.
	Si autem mutetur una differentia, vel addatur, vel subtrahatur, iam non erit eadem definitio.
	Si autem est terminus cognitionis, oportet quod sit rei terminus, quia cognitio fit per assimilationem cognoscentis ad rem cognitam.</p>
</div3>

<A NAME="82614"/>
<div3><head>n. 6</head>
<p>Deinde cum dicit quare palam concludit comparationem termini ad principium; dicens, quod quoties dicitur principium, toties dicitur terminus, et adhuc amplius; quia omne principium est terminus, sed non terminus omnis est principium.
	Id enim ad quod motus est, terminus est, et nullo modo principium est: illud vero a quo est motus, est principium et terminus, ut ex praedictis patet.</p>
</div3>

<A NAME="82615"/>
<div3><head>n. 7</head>
<p>Deinde cum dicit et secundum hic determinat de per se: et circa hoc tria facit.
	Primo determinat de hoc, quod dicitur secundum quod; quod est communius quam secundum se.
	Secundo concludit modos eius, quod dicitur secundum se, ibi, quare secundum se.
	Tertio, quia uterque dictorum modorum secundum aliquem modum significat dispositionem, determinat de nomine dispositionis, ibi, dispositio.
	Circa primum ponit quatuor modos eius quod dicitur secundum quod; quorum primus est, prout <hi>species</hi>, idest forma, et <hi>substantia rei</hi>, idest essentia, est id, secundum quod aliquid esse dicitur; sicut secundum Platonicos, <hi>per se bonum</hi>, idest idea boni, est illud, secundum quod aliquid bonum dicitur.</p>
</div3>

<A NAME="82616"/>
<div3><head>n. 8</head>
<p>Secundus modus est, prout subiectum, in quo primo aliquid natum est fieri, dicitur secundum quod, sicut color primo fit in superficie; et ideo dicitur, quod corpus est coloratum secundum superficiem.
	Hic autem modus differt a praedicto, quia praedictus pertinet ad formam, et hic pertinet ad materiam.</p>
</div3>

<A NAME="82617"/>
<div3><head>n. 9</head>
<p>Tertius modus est, prout universaliter quaelibet causa dicitur secundum quod.
	Unde toties dicitur secundum quod quoties et causa.
	Idem enim est quaerere secundum quod venit, et cuius causa venit; similiter secundum quod paralogizatum, aut syllogizatum est, et qua causa facti sunt syllogismi.</p>
</div3>

<A NAME="82618"/>
<div3><head>n. 10</head>
<p>Quartus modus est prout secundum quod significat positionem et locum; sicut dicitur, iste <hi>stetit secundum hunc</hi>, idest iuxta hunc, et ille <hi>vadit secundum hunc</hi>, idest iuxta hunc; quae omnia significant positionem et locum.
	Et hoc manifestius in Graeco idiomate apparet.</p>
</div3>

<A NAME="82619"/>
<div3><head>n. 11</head>
<p>Deinde cum dicit quare secundum concludit ex praedictis, quatuor modos dicendi per se, vel secundum se.
	Quorum primus est, quando definitio significans quid est esse uniuscuiusque, dicitur ei inesse secundum se, sicut Callias <hi>et quod quid erat esse Calliam</hi>, idest et essentia rei, ita se habent quod unum inest secundum se alteri.
	Non autem solum tota definitio dicitur de definito secundum se; sed aliquo modo etiam quaecumque insunt in definitione dicente quid est, praedicantur de definito secundum se, sicut Callias est animal secundum se.
	Animal enim inest in ratione Calliae.
	Nam Callias est quoddam animal; et poneretur in eius definitione, si singularia definitionem habere possent.
	Et hi duo modi sub uno comprehenduntur.
	Nam eadem ratione, definitio et pars definitionis per se de unoquoque praedicantur.
	Est enim hic primus modus per se, qui ponitur in libro posteriorum; et respondet primo modo eius quod dicitur secundum quod, superius posito.</p>
</div3>

<A NAME="82620"/>
<div3><head>n. 12</head>
<p>Secundus modus est, quando aliquid ostenditur esse in aliquo, sicut in primo subiecto, cum inest ei per se.
	Quod quidem contingit dupliciter: quia vel primum subiectum accidentis est ipsum totum subiectum de quo praedicatur (sicut superficies dicitur colorata vel alba secundum seipsam.
	Primum enim subiectum coloris est superficies, et ideo corpus dicitur coloratum ratione superficiei).
	Vel etiam aliqua pars eius; sicut homo dicitur vivens secundum se, quia aliqua pars eius est primum subiectum vitae, scilicet anima.
	Et hic est secundus modus dicendi per se in posterioribus positus, quando scilicet subiectum ponitur in definitione praedicati.
	Subiectum enim primum et proprium, ponitur in definitione accidentis proprii.</p>
</div3>

<A NAME="82621"/>
<div3><head>n. 13</head>
<p>Tertius modus est prout secundum se esse dicitur illud, cuius non est aliqua alia causa; sicut omnes propositiones immediatae, quae scilicet per aliquod medium non probantur.
	Nam medium in demonstrationibus propter quid est causa, quod praedicatum insit subiecto.
	Unde, licet homo habeat multas causas, sicut animal et bipes, quae sunt causae formales eius; tamen huius propositionis, homo est homo, cum sit immediata, nihil est causa; et propter hoc homo est homo secundum se.
	Et ad hunc modum reducitur quartus modus dicendi per se in posterioribus positus, quando effectus praedicatur de causa; ut cum dicitur interfectus interiit propter interfectionem, vel infrigidatum infriguit vel refriguit propter refrigerium.</p>
</div3>

<A NAME="82622"/>
<div3><head>n. 14</head>
<p>Quartus modus est, prout illa dicuntur secundum se inesse alicui, quae ei soli inquantum soli insunt.
	Quod dicit ad differentiam priorum modorum, in quibus non dicebatur secundum se inesse ex eo quod est soli inesse.
	Quamvis etiam ibi aliquid soli inesset, ut definitio definito.
	Hic autem secundum se dicitur ratione solitudinis.
	Nam hoc quod dico secundum se, significat aliquid separatum; sicut dicitur homo secundum se esse, quando solus est.
	Et ad hunc reducitur tertius modus in posterioribus positus, et quartus modus dicendi secundum quod, qui positionem importabat.</p>

</div3></div2>
<div2 n="20"><head>Lectio 20</head>
<A NAME="82623"/>
<div3><head>n. 1</head>
<p>Quia uno modo secundum quod positionem significat, ideo consequenter philosophus prosequitur de nomine dispositionis; et ponit rationem communem huius nominis dispositio, dicens, quod dispositio nihil est aliud quam ordo partium in habente partes.
	Ponit autem modos quibus dicitur dispositio: qui sunt tres.
	Quorum primus est secundum ordinem partium in loco.
	Et sic dispositio sive situs est quoddam praedicamentum.</p>
</div3>

<A NAME="82624"/>
<div3><head>n. 2</head>
<p>Secundus modus est, prout ordo partium attenditur secundum potentiam sive virtutem; et sic dispositio ponitur in prima specie qualitatis.
	Dicitur enim aliquid hoc modo esse dispositum, utputa secundum sanitatem vel aegritudinem, ex eo quod partes eius habent ordinem in virtute activa vel passiva.</p>
</div3>

<A NAME="82625"/>
<div3><head>n. 3</head>
<p>Tertius modus est, prout ordo partium attenditur secundum speciem et figuram totius; et sic dispositio sive situs ponitur differentia in genere quantitatis.
	Dicitur enim quod quantitas alia est habens positionem, ut linea, superficies, corpus et locus; alia non habens, ut numerus et tempus.</p>
</div3>

<A NAME="82626"/>
<div3><head>n. 4</head>
<p>Ostendit etiam quod hoc nomen dispositio, ordinem significet.
	Significat enim positionem, sicut ipsa nominis impositio demonstrat: de ratione autem positionis est ordo.</p>
</div3>

<A NAME="82627"/>
<div3><head>n. 5</head>
<p>Habitus vero hic prosequitur de nomine habitus; et primo distinguit ipsum nomen habitus.
	Secundo quaedam nomina quae habent propinquam considerationem ad hoc nomen, ibi, passio dicitur.
	Ponit ergo primo duos modos, quibus hoc nomen dicitur.
	Quorum primus est aliquid medium inter habentem et habitum.
	Habere enim, licet non sit actio, significat tamen per modum actionis.
	Et ideo inter habentem et habitum intelligitur habitus esse medius, et quasi actio quaedam; sicut calefactio intelligitur esse media inter calefactum et calefaciens; sive illud medium accipiatur ut actus, sicut quando calefactio accipitur active; sive ut motus, sicut quando calefactio accipitur passive.
	Quando enim hoc facit, et illud fit, est media factio.
	In Graeco habetur poiesis, quod factionem significat.
	Et siquidem ulterius procedatur ab agente in patiens, est medium factio activa, quae est actus facientis.
	Si vero procedatur a facto in facientem, sic est medium factio passiva, quae est motus facti.
	Ita etiam inter hominem habentem vestem, et vestem habitam, est medius habitus; quia si consideretur procedendo ab homine ad vestem, erit ut actio, prout significatur in hoc quod dicitur habere: si vero e converso, erit ut passio motus, prout significatur in hoc quod dicitur haberi.</p>
</div3>

<A NAME="82628"/>
<div3><head>n. 6</head>
<p>Quamvis autem habitus intelligatur esse medius inter hominem et vestem, inquantum habet eam; tamen manifestum est, quod non contingit inter ipsum habitum et habentem esse aliud medium, quasi adhuc sit alius habitus medius inter habentem et ipsum medium habitum.
	Sic enim procederetur in infinitum, si dicatur quod convenit habere habitum <hi>habiti</hi>, idest rei habitae.
	Homo enim habet <hi>rem habitam</hi>, idest vestem.
	Sed illum habitum rei habitae non habet homo, alio medio habitu, sicut homo faciens facit factum factione media; sed ipsam mediam factionem non facit aliqua alia factione media.
	Et propter hoc etiam relationes, quibus subiectum refertur ad aliud, non referuntur ad subiectum aliqua alia relatione media, nec etiam ad oppositum; sicut paternitas neque ad patrem neque ad filium refertur aliqua alia relatione media: et si aliquae relationes mediae dicantur, sunt rationis tantum, et non rei.
	Habitus autem sic acceptus est unum praedicamentum.</p>
</div3>

<A NAME="82629"/>
<div3><head>n. 7</head>
<p>Secundo modo dicitur habitus dispositio, secundum quam aliquid disponitur bene et male; sicut sanitate aliquid disponitur bene, aegritudine male.
	Utroque autem, scilicet aegritudine et sanitate, aliquid disponitur bene vel male dupliciter; scilicet aut secundum se aut per respectum ad aliquid.
	Sicut sanum est quod est bene dispositum secundum se; robustum autem quod est bene dispositum ad aliquid agendum.
	Et ideo sanitas est habitus quidam, quia est talis dispositio qualis dicta est.
	Et non solum habitus dicitur dispositio totius, sed etiam dispositio partis, quae est pars dispositionis totius; sicuti bonae dispositiones partium animalis, sunt partes bonae habitudinis in toto animali.
	Et virtutes etiam partium animae, sunt quidam habitus; sicut temperantia concupiscibilis, et fortitudo irascibilis, et prudentia rationalis.</p>
</div3>

<A NAME="82630"/>
<div3><head>n. 8</head>
<p>Deinde cum dicit passio dicitur hic prosequitur de illis quae consequuntur ad habitum; et primo de his quae se habent ad ipsum per modum oppositionis.
	Secundo de eo quod se habet ad ipsum per modum effectus, scilicet de habere, quod ab habitu denominatur, ibi, habere multipliciter dicitur.
	Habitui autem opponitur aliquid, scilicet passio, sicut imperfectum perfecto.
	Privatio autem oppositione directa.
	Unde primo determinat de passione.
	Secundo de privatione, ibi, privatio dicitur.
	Ponit ergo primo, quatuor modos, quibus passio dicitur.
	Uno modo dicitur qualitas, secundum quam fit alteratio, sicut album et nigrum et huiusmodi.
	Et haec est tertia species qualitatis.
	Probatum enim est in septimo physicorum, quod in sola tertia specie qualitatis potest esse alteratio.</p>
</div3>

<A NAME="82631"/>
<div3><head>n. 9</head>
<p>Secundus modus est, secundum quod huiusmodi actiones qualitatis et alterationis, quae fiunt secundum eas, dicuntur passiones; et sic passio est unum praedicamentum, ut calefieri et infrigidari et huiusmodi.</p>
</div3>

<A NAME="82632"/>
<div3><head>n. 10</head>
<p>Tertio modo dicuntur passiones, non quaelibet alterationes, sed quae sunt nocivae, et ad malum terminatae, et quae sunt lamentabiles, sive tristes: non enim dicitur aliquid pati secundum hunc modum quod sanatur, sed quod infirmatur; vel etiam cuicumque aliquod nocumentum accidit: et hoc rationabiliter.
	Patiens enim per actionem agentis sibi contrarii, trahitur a sua dispositione naturali in dispositionem similem agenti.
	Et ideo magis proprie dicitur pati, cum subtrahitur aliquid de eo quod sibi congruebat, et dum agitur in ipso contraria dispositio, quam quando fit e contrario.
	Tunc enim magis dicitur perfici.</p>
</div3>

<A NAME="82633"/>
<div3><head>n. 11</head>
<p>Et quia illa, quae sunt modica, quasi nulla reputantur, ideo quarto modo dicuntur passiones, non quaecumque nocivae alterationes, sed quae habent magnitudinem nocumenti, sicut magnae calamitates et magnae tristitiae.
	Quia etiam excedens laetitia fit nociva, cum quandocumque propter excessum laetitiae aliqui mortui sint et infirmati; et similiter superabundantia prosperitatis in nocumentum vertitur his qui ea bene uti nesciunt: ideo alia litera habet <hi>magnitudines lamentationum et exultationum passiones dicuntur</hi>.
	Cui concordat alia litera, quae dicit <hi>magnitudines dolorum et prosperorum</hi>.</p>
</div3>

<A NAME="82634"/>
<div3><head>n. 12</head>
<p>Sciendum est autem, quod quia haec tria, scilicet dispositio, habitus, et passio, non significant genus praedicamenti, nisi secundum unum modum significationis, ut ex praehabitis patet, ideo non posuit ea cum aliis partibus entis, scilicet quantitate, qualitate et ad aliquid.
	In illis enim vel omnes vel plures modi ad genera praedicamenti, significata per illa nomina, pertinebant.</p>
</div3>

<A NAME="82635"/>
<div3><head>n. 13</head>
<p>Privatio dicitur hic distinguit modos, quibus dicitur privatio; et quia privatio includit in sua ratione negationem et aptitudinem subiecti, ideo primo distinguit modos privationis ex parte aptitudinis.
	Secundo ex parte negationis, ibi, et quoties.
	Et circa primum ponit quatuor modos.
	Primus modus est, secundum quod aptitudo consideratur ex parte rei privatae, non ex parte subiecti.
	Dicitur enim hoc modo privatio, quando ab aliquo non habetur id quod natum est haberi, licet hoc quod ipso caret non sit natum habere; sicut planta dicitur privari oculis, quia oculi nati sunt haberi, licet non a planta.
	In his vero, quae a nullo nata sunt haberi, non potest dici aliquid privari, sicut oculus visu penetrante per corpora opaca.</p>
</div3>

<A NAME="82636"/>
<div3><head>n. 14</head>
<p>Secundus modus attenditur secundum aptitudinem subiecti.
	Hoc enim modo dicitur privari hoc solum quod natum est illud habere, aut secundum se, aut secundum genus suum: secundum se, sicut homo caecus dicitur privari visu, quem natus est habere secundum se.
	Talpa autem dicitur privari visu, non quia ipsa secundum se sit nata habere visum; sed quia genus eius, scilicet animal, natum est habere visum.
	Multa enim sunt a quibus aliquid non impeditur ratione generis, sed ratione differentiae; sicut homo non impeditur quin habeat alas ratione generis, sed ratione differentiae.</p>
</div3>

<A NAME="82637"/>
<div3><head>n. 15</head>
<p>Tertius modus attenditur ex parte circumstantiarum.
	Unde hoc modo dicitur aliquid privari aliquo, si non habet ipsum habitum cum natum sit habere.
	Sicut caecitas, quae est quaedam privatio, et tamen animal non dicitur caecum secundum omnem aetatem, sed solum si non habeat visum in illa aetate in qua natum est habere; unde canis non dicitur caecus ante nonum diem.
	Et sicut est de hac circumstantia quando, ita est et de aliis circumstantiis, scilicet <hi>in quo</hi>, ut in loco; sicut nox dicitur privatio lucis in loco ubi nata est esse lux, non in cavernis, ad quas lumen solis pervenire non potest; <hi>et secundum quid</hi>, sicut homo non dicitur edentulus, si non habet dentes in manu; sed si non habet secundum illam partem, secundum quam natus est habere; <hi>et ad quod</hi>, sicut homo non dicitur parvus, vel deficientis staturae si non est magnus respectu montis, vel respectu cuiuscumque alterius rei, ad cuius comparationem non est natus habere magnitudinem: et sic homo non dicitur tardus esse motu, si non currat ita velociter sicut lepus vel ventus; vel ignorans, si non intelligit sicut Deus.</p>
</div3>

<A NAME="82638"/>
<div3><head>n. 16</head>
<p>Quartus modus est secundum quod ablatio cuiuslibet rei per violentiam, dicitur privatio.
	Violentum enim est contra impetum naturalem, ut habitum est supra.
	Et ita ablatio per violentiam est respectu eius quod quis natus est habere.</p>
</div3>

<A NAME="82639"/>
<div3><head>n. 17</head>
<p>Deinde cum dicit et quoties distinguit modos privationis ex parte negationis.
	Graeci enim utuntur hac praepositione a in compositionibus ad designandas negationes et privationes, sicut nos utimur hac praepositione in.
	Dicit ergo quod quoties dicuntur negationes designatae ab hac praepositione a posita in principio dictionis per compositionem, toties dicuntur etiam privationes.
	Dicitur enim inaequale uno modo, quod non habet aequalitatem, si aptum natum est habere; et invisibile, quod non habet colorem; et sine pede, quod non habet pedes.</p>
</div3>

<A NAME="82640"/>
<div3><head>n. 18</head>
<p>Secundo modo dicuntur huiusmodi negationes non per hoc quod est omnino non habere; sed per hoc quod est prave vel turpiter habere; sicut dicitur non habere colorem, quia habet malum colorem vel turpem; et non habere pedes, quia habet parvos vel turpes.</p>
</div3>

<A NAME="82641"/>
<div3><head>n. 19</head>
<p>Tertio modo significatur aliquid privative vel negative ex hoc, quod est parum habere; sicut dicitur in Graeco apirenon, idest non ignitum, ubi est modicum de igne: et hic modus quodammodo continetur sub secundo, quia parum habere est quodammodo prave et turpiter habere.</p>
</div3>

<A NAME="82642"/>
<div3><head>n. 20</head>
<p>Quarto modo dicitur aliquid privative vel negative, ex eo quod non est facile, vel non bene; sicut aliquid dicitur insecabile, non solum quia non secatur, sed quia non facile, aut non bene.</p>
</div3>

<A NAME="82643"/>
<div3><head>n. 21</head>
<p>Quinto modo dicitur aliquid negative vel privative, ex eo quod est omnino non habere.
	Unde monoculus non dicitur caecus, sed ille qui in ambobus oculis caret visu.</p>
</div3>

<A NAME="82644"/>
<div3><head>n. 22</head>
<p>Ex hoc inducit quoddam corollarium; scilicet quod inter bonum et malum, iustum et iniustum, est aliquid medium.
	Non enim ex quocumque defectu bonitatis efficitur aliquis malus, sicut Stoici dicebant ponentes omnia peccata esse paria; sed quando multum a virtute recedit, et in contrarium habitum inducitur.
	Unde in secundo Ethicorum dicitur: ex eo quod homo recedit parum a medio virtutis, non vituperatur.</p>
</div3>

<A NAME="82645"/>
<div3><head>n. 23</head>
<p>Deinde cum dicit habere multipliciter hic ponit quatuor modos eius, quod est habere: quorum primus est, secundum quod habere aliquid est ducere illud secundum suam naturam in rebus naturalibus, aut secundum suum impetum in rebus voluntariis.
	Et hoc modo febris dicitur habere hominem, quia homo traducitur a naturali dispositione in dispositionem febrilem.
	Et hoc modo habent tyranni civitates, quia secundum voluntatem et impetum tyrannorum res civitatum aguntur.
	Et hoc etiam modo induti dicuntur habere vestimentum, quia vestimentum coaptatur induto ut accipiat figuram eius.
	Et ad hunc modum reducitur etiam habere possessionem, quia homo re possessa utitur secundum suam voluntatem.</p>
</div3>

<A NAME="82646"/>
<div3><head>n. 24</head>
<p>Secundus modus est, prout illud, in quo existit aliquid ut in proprio susceptibili, dicitur habere illud; sicut aes habet speciem statuae, et corpus habet infirmitatem.
	Et sub hoc modo comprehenditur habere scientiam, quantitatem, et quodcumque accidens, vel quamcumque formam.</p>
</div3>

<A NAME="82647"/>
<div3><head>n. 25</head>
<p>Tertius modus est, secundum quod continens dicitur habere contentum, et contentum haberi a continente; sicut dicimus quod lagena <hi>habet humidum</hi>, idest humorem aliquem, ut aquam vel vinum; et quod civitas habet homines, et navis nautas.
	Et secundum hunc modum etiam dicitur quod totum habet partes.
	Totum enim continet partem, sicut et locus locatum.
	In hoc enim differt locus a toto, quia locus est divisus a locato, non autem totum a partibus.
	Unde locatum est sicut pars divisa, ut habetur in quarto physicorum.</p>
</div3>

<A NAME="82648"/>
<div3><head>n. 26</head>
<p>Quartus modus est secundum quod aliquid dicitur habere alterum, ex eo, quod prohibet ipsum operari vel moveri secundum suum impetum; sicut columnae dicuntur habere corpora ponderosa imposita super eas, quia prohibent ea descendere deorsum secundum inclinationem.
	Et hoc etiam modo poetae dixerunt quod Atlas habet caelum.
	Fingunt enim poetae quod Atlas est quidam gigas qui sustinet caelum ne cadat super terram.
	Quod etiam quidam naturales dicunt, qui ponebant quod caelum quandoque corrumpetur et resolutum cadet super terram.
	Quod patet praecipue ex opinione Empedoclis, qui posuit mundum infinities corrumpi et infinities generari.
	Habuit autem poetica fictio ex veritate originem.
	Atlas quidem magnus astrologus, subtiliter motus caelestium corporum perscrutatus est, ex quo fictio processit quod ipse caelum sustineret.
	Differt autem hic modus a primo.
	Nam in primo habens, habitum cogebat sequi secundum suum impetum, et sic erat causa motus violenti.
	Hic autem habens, prohibet habitum moveri motu naturali, unde est causa quietis violentae.
	Ad hunc autem modum reducitur tertius modus quo continens dicitur habere contenta; ea ratione quia aliter contenta suo proprio impetu singula separarentur abinvicem, nisi continens prohiberet; sicut patet in lagena continente aquam, quae prohibet partes abinvicem separari.</p>
</div3>

<A NAME="82649"/>
<div3><head>n. 27</head>
<p>Dicit autem in fine, quod esse in aliquo similiter dicitur sicut et habere; et modi essendi in aliquo consequuntur ad modos habendi.
	Octo autem modi essendi in aliquo in quarto physicorum positi sunt: quorum duo, scilicet secundum quod totum integrale est in partibus et e converso: duo etiam, scilicet secundum quod totum universale est in partibus, et e converso, et alius modus secundum quod locatum est in loco, consequuntur ad tertium modum habendi, secundum quod totum habet partes, et locus locatum.
	Modus autem secundum quod aliquid dicitur esse in aliquo, ut in efficiente vel movente, sicut quae sunt regni in rege, consequitur primum modum habendi hic positum.
	Modus autem essendi in, secundum quod forma est in materia, reducitur ad secundum modum habendi hic positum.
	Modus autem quo aliquid est in fine, reducitur ad modum habendi quartum hic positum; vel etiam ad primum, quia secundum finem moventur et quiescunt ea quae sunt ad finem.</p>

</div3></div2>
<div2 n="21"><head>Lectio 21</head>
<A NAME="82650"/>
<div3><head>n. 1</head>
<p>Hic incipit prosequi de his quae pertinent ad rationem totius et partis.
	Et primo de his quae pertinent ad partem.
	Secundo de his, quae pertinent ad totum, ibi, totum dicitur.
	Et quia ex partibus constituitur totum; ideo circa primum duo facit.
	Primo ostendit quot modis dicitur aliquid esse ex aliquo.
	Secundo quot modis dicitur pars, ibi, pars dicitur uno quidem modo.
	Circa primum tria facit.
	Primo ponit modos, quibus aliquid ex aliquo fieri dicitur proprie et primo.
	Secundo quo modo fit aliquid ex aliquo, sed non primo, ibi, alia vero si secundum partem.
	Tertio quo modo fit aliquid ex aliquo non proprie, ibi, alia vero.
	Circa primum ponit quatuor modos.
	Quorum primus est, secundum quod aliquid dicitur esse ex aliquo, ut ex materia.
	Quod quidem contingit dupliciter.
	Uno modo secundum quod accipitur <hi>materia primi generis</hi>, scilicet communis; sicut aqua est materia omnium liquabilium, quae omnia dicuntur esse ex aqua.
	Alio modo <hi>secundum speciem ultimam</hi>, idest specialissimam; sicut haec species, quae est statua, dicitur fieri ex aere.</p>
</div3>

<A NAME="82651"/>
<div3><head>n. 2</head>
<p>Secundo modo dicitur aliquid fieri ex alio ut <hi>ex primo principio movente</hi>, sicut pugna ex convitio, quod est principium movens animum convitiati ad pugnandum.
	Et sic etiam dicitur, quod domus est ex aedificante, et sanitas ex medicina.</p>
</div3>

<A NAME="82652"/>
<div3><head>n. 3</head>
<p>Tertio modo dicitur fieri ex aliquo, sicut simplex, <hi>ex composito ex materia et forma</hi>.
	Et hoc est in via resolutionis, sicut dicimus quod partes fiunt ex toto, <hi>et versus ex Iliade</hi>, idest ex toto tractatu Homeri de Troia; resolvitur enim Ilias in versus, sicut totum in partes.
	Et similiter dicitur quod lapides fiunt ex domo.
	Ratio autem huius est, quia forma est finis in generatione.
	Perfectum enim dicitur quod habet finem, ut supra habitum est.
	Unde patet, quod perfectum est quod habet formam.
	Quando igitur ex toto perfecto fit resolutio partium, est motus quasi a forma ad materiam; sicut e converso, quando partes componuntur, est motus a materia in formam.
	Et ideo haec praepositio ex quae principium designat, utrobique competit: et in via compositionis, quia determinat principium materiale; et in via resolutionis, quia significat principium formale.</p>
</div3>

<A NAME="82653"/>
<div3><head>n. 4</head>
<p>Quarto modo dicitur aliquod fieri ex aliquo sicut <hi>species ex parte speciei</hi>.
	Pars autem speciei potest accipi dupliciter: aut secundum rationem, aut secundum rem.
	Secundum rationem, sicut bipes est pars hominis, quia est pars definitionis eius, quamvis secundum rem non sit pars, quia aliter non praedicaretur de toto.
	Toti enim homini competit habere duos pedes.
	Secundum rem vero, sicut <hi>syllaba est ex elemento</hi>, idest ex litera sicut ex parte speciei.
	Hic autem quartus modus differt a primo.
	Nam ibi dicebatur aliquid esse ex parte materiae sicut statua ex aere.
	Nam haec substantia quae est statua, est composita ex sensibili materia tamquam ex parte substantiae.
	Sed haec species componitur ex parte speciei.</p>
</div3>

<A NAME="82654"/>
<div3><head>n. 5</head>
<p>Sunt enim partium, quaedam partes speciei, et quaedam partes materiae.
	Partes quidem speciei dicuntur, a quibus dependet perfectio speciei, et sine quibus esse non potest species.
	Unde et tales partes in definitione totius ponuntur, sicut anima et corpus in definitione animalis, et angulus in definitione trianguli, et litera in definitione syllabae.
	Partes vero materiae dicuntur ex quibus species non dependet, sed quodammodo accidunt speciei; sicut accidit statuae quod fiat ex aere, vel ex quacumque materia.
	Accidit etiam circulo quod dividatur in duos semicirculos: et angulo recto, quod angulus acutus sit eius pars.
	Unde huiusmodi partes non ponuntur in definitione totius speciei, sed potius e converso, ut in septimo huius erit manifestum.
	Sic ergo patet quod sic quaedam dicuntur ex aliquo fieri primo et proprie.</p>
</div3>

<A NAME="82655"/>
<div3><head>n. 6</head>
<p>Aliqua vero dicuntur ex aliquo fieri non primo, sed secundum partem.
	Et hoc secundum <hi>quaecumque praedictorum modorum</hi>; sicut puer dicitur fieri ex patre, sicut principio motivo, et matre sicut ex materia; quia quaedam pars patris movet, scilicet sperma, et quaedam pars matris est materia, scilicet menstruum.
	Et plantae fiunt ex terra; non tamen quidem ex toto, sed ex aliqua eius parte.</p>
</div3>

<A NAME="82656"/>
<div3><head>n. 7</head>
<p>Alio vero modo dicitur fieri aliquid ex aliquo non proprie, scilicet ex hoc ipso quod importat solum ordinem; et sic aliquid fieri dicitur ex aliquo, post quod fit, sicut <hi>nox fit ex die</hi>, idest post diem: et <hi>imber ex serenitate</hi>, idest post serenitatem.
	Hoc autem dicitur dupliciter.
	Quandoque enim inter ea, quorum unum dicitur fieri ex altero, attenditur ordo secundum motum, et non solum secundum tempus; quia vel sunt duo extrema eiusdem motus, ut cum dicitur quod album fit ex nigro: vel consequuntur aliqua extrema motus, sicut nox et dies consequuntur diversa ubi solis.
	Et similiter hiems et aestas.
	Unde in quibusdam dicitur hoc fieri post hoc, quia habent transmutationem adinvicem, ut in praedictis patet.</p>
</div3>

<A NAME="82657"/>
<div3><head>n. 8</head>
<p>Quandoque vero attenditur ordo secundum tempus tantum; sicut dicitur quod <hi>ex aequinoctio fit navigatio</hi>, idest post aequinoctium.
	Haec enim duo extrema non sunt duo extrema unius motus, sed ad diversos motus pertinent.
	Et similiter dicitur, ex Dionysiis fiunt Thargelia, quia fiunt post Dionysia.
	Haec autem sunt quaedam festa, quae apud gentiles celebrabantur, quorum unum erat prius et aliud posterius.</p>
</div3>

<A NAME="82658"/>
<div3><head>n. 9</head>
<p>Deinde cum dicit pars dicitur hic ponit quatuor modos, quibus aliquid dicitur esse pars.
	Primo modo pars dicitur, in quam dividitur aliquid secundum quantitatem: et hoc dupliciter.
	Uno enim modo quantumcumque fuerit quantitas minor, in quam quantitas maior dividitur, dicitur eius pars.
	Semper enim id quod aufertur a quantitate, dicitur pars eius; sicut duo aliquo modo sunt partes trium.
	Alio modo dicitur solum pars quantitas minor, quae mensurat maiorem.
	Et sic duo non sunt pars trium; sed sic duo sunt pars quatuor, quia bis duo sunt quatuor.</p>
</div3>

<A NAME="82659"/>
<div3><head>n. 10</head>
<p>Secundo modo ea dicuntur partes, in quae dividitur aliquid sine quantitate: et per hunc modum species dicuntur esse partes generis.
	Dividitur enim in species, non sicut quantitas, in partes quantitatis.
	Nam tota quantitas non est in una suarum partium.
	Genus autem est in qualibet specierum.</p>
</div3>

<A NAME="82660"/>
<div3><head>n. 11</head>
<p>Tertio modo dicuntur partes, in quas dividitur, aut ex quibus componitur aliquod totum; sive sit species, sive aliquid habens speciem, scilicet individuum.
	Sunt enim, sicut dictum est, quaedam partes speciei, et quaedam partes materiae, quae sunt partes individui.
	Aes enim est pars sphaerae aereae, aut cubi aerei, sicut materia, in qua species est recepta.
	Unde aes non est pars speciei, sed pars habentis speciem.
	Est autem cubus corpus contentum ex superficiebus quadratis.
	Angulus autem est pars trianguli sicut speciei, sicut supra dictum est.</p>
</div3>

<A NAME="82661"/>
<div3><head>n. 12</head>
<p>Quarto modo dicuntur partes, quae ponuntur in definitione cuiuslibet rei, quae sunt partes rationis sicut animal et bipes sunt partes hominis.</p>
</div3>

<A NAME="82662"/>
<div3><head>n. 13</head>
<p>Ex quo patet, quod genus quarto modo est pars speciei: aliter vero, scilicet secundo modo, species est pars generis.
	In secundo enim modo sumebatur pars pro parte subiectiva totius universalis; in aliis autem tribus pro parte integrali.
	Sed in primo pro parte quantitatis, in aliis autem duobus pro parte substantiae; ita tamen, quod pars secundum tertium modum est pars rei; sive sit pars speciei, sive pars individui.
	Quarto autem modo est pars rationis.</p>
</div3>

<A NAME="82663"/>
<div3><head>n. 14</head>
<p>Deinde cum dicit totum dicitur hic prosequitur de his quae pertinent ad totum.
	Et primo de toto in communi.
	Secundo de toto quodam, scilicet de genere, ibi, genus dicitur.
	Circa primum duo facit.
	Primo prosequitur de ipso nomine totius.
	Secundo de eius opposito, scilicet de colobon, ibi, colobon autem dicitur.
	Circa primum tria facit.
	Primo ponit rationem communem totius, quae consistit in duobus.
	Primo in hoc quod perfectio totius integratur ex partibus.
	Et significat hoc, cum dicit quod <hi>totum dicitur cui nulla suarum partium deest, ex quibus</hi> scilicet partibus <hi>dicitur totum natura</hi>, idest totum secundum suam naturam constituitur.
	Secundum est quod partes uniuntur in toto.
	Et sic dicit quod totum <hi>continens est contenta</hi>, scilicet partes, ita quod illa contenta sunt aliquid unum in toto.</p>
</div3>

<A NAME="82664"/>
<div3><head>n. 15</head>
<p>Secundo ibi, hoc autem ponit duos modos totius; dicens quod totum dicitur dupliciter; aut ita quod unumquodque contentorum a toto continente, sit <hi>ipsum unum</hi>, scilicet ipsum totum continens, quod est in toto universali de qualibet suarum partium praedicato.
	Aut ex partibus constituatur unum, ita quod non quaelibet partium sit unum illud.
	Et haec est ratio totius integralis, quod de nulla suarum partium integralium praedicatur.</p>
</div3>

<A NAME="82665"/>
<div3><head>n. 16</head>
<p>Tertio ibi, universale quidem exponit praedictos modos totius; et primo primum, dicens quod universale <hi>et quod totaliter</hi> idest quod communiter praedicatur, dicitur quasi sit aliquod unum totum ex hoc quod praedicatur de unoquoque, sicut universale, quasi multa continens ut partes, in eo quod praedicatur de unoquoque.
	Et omnia illa sunt unum in toto universali, ita quod unumquodque illorum est illud unum totum.
	Sicut animal continet hominem et equum et Deum, quia <hi>omnia sunt animalia</hi>, idest quia animal praedicatur de unoquoque.
	Deum autem hic dicit aliquod corpus caeleste, ut solem vel lunam, quae antiqui animata corpora esse dicebant et deos putabant.
	Vel animalia quaedam aerea, quae Platonici dicebant esse Daemones, et pro diis colebantur a gentibus.</p>
</div3>

<A NAME="82666"/>
<div3><head>n. 17</head>
<p>Secundo ibi, continuum vero exponit modum secundum totius qui pertinet ad totum integrale; et circa hoc duo facit.
	Primo ponit rationem communem huius totius, et praecipue de toto quod dividitur in partes quantitativas, quod est manifestius; dicens, quod aliquid dicitur <hi>continuum et finitum</hi>, idest perfectum et totum.
	Nam infinitum non habet rationem totius, sed partis, ut dicitur in tertio physicorum; quando scilicet unum aliquod fit ex pluribus quae insunt toti.
	Et hoc dicit ad removendum modum quo aliquid fit ex aliquo sicut ex contrario.</p>
</div3>

<A NAME="82667"/>
<div3><head>n. 18</head>
<p>Partes autem ex quibus constituitur totum dupliciter possunt esse in toto.
	Uno modo in potentia, alio modo in actu.
	Partes quidem sunt in potentia in toto continuo; actu vero in toto non continuo, sicut lapides actu sunt in acervo.
	Magis autem est unum, et per consequens magis totum, continuum, quam non continuum.
	Et ideo dicit quod oportet partes inesse toti, maxime quidem in potentia sicut in toto continuo.
	Et si non in potentia, saltem <hi>energia</hi>, idest in actu.
	Dicitur enim energia, interior actio.</p>
</div3>

<A NAME="82668"/>
<div3><head>n. 19</head>
<p>Licet autem magis sit totum quando partes sunt in eo in potentia, quam quando sunt actu, tamen si respiciamus ad partes, magis sunt ipsae partes, quando sunt actu, quam quando sunt in potentia.
	Unde alia litera habet <hi>maxime quidem perfectione et actu.
	Sin autem, et potestate</hi>.
	Et subiungit etiam quod prius dictum est <hi>et maxime potestate.
	Sin autem, et energia</hi>.
	Unde videtur quod translator duas invenit literas et utramque transtulit, et errore factum est, sic ut coniungantur ambae quasi una litera.
	Et hoc patet ex alia translatione quae non habet nisi alterum tantum.
	Sic enim dicit <hi>continuum autem et finitum est, cum unum aliquod sit ex pluribus inhaerentibus, maxime quod potentia</hi>.
	Si autem non, actu sunt.</p>
</div3>

<A NAME="82669"/>
<div3><head>n. 20</head>
<p>Secundo ibi, horum vero ostendit duas diversitates in isto secundo modo totius: quarum prima est, quod continuorum quaedam sunt continua per artem, quaedam per naturam.
	Et illa quae sunt continua per naturam, magis sunt <hi>talia</hi>, idest tota, quam quae sunt per artem.
	Sicut de uno dictum est supra; scilicet quod illa quae sunt continua per naturam, magis sunt unum, ac si totalitas sit aliqua unio: ex quo patet quod, quod est magis unum, est magis totum.</p>
</div3>

<A NAME="82670"/>
<div3><head>n. 21</head>
<p>Deinde cum dicit amplius quanto secundam diversitatem ponit.
	Cum enim ita sit quod in quantitate sit ordo partium, quia est ibi principium, medium et ultimum, in quo ratio positionis consistit, oportet quod omnia tota ista continuam habeant positionem in suis partibus.
	Sed ad positionem partium totum continuum tripliciter se invenitur habere.
	Quaedam enim tota sunt in quibus diversa positio partium non facit diversitatem, sicut patet in aqua.
	Qualitercumque enim transponantur partes aquae, nihil differunt: et similiter est de aliis humidis, sicut de oleo, vino et huiusmodi.
	In his autem significatur totum per hoc quod dicitur omne, non autem ipso nomine totius.
	Dicimus enim, omnis aqua, vel omne vinum, vel omnis numerus; non autem totus, nisi secundum metaphoram: et hoc forte est secundum proprietatem Graeci idiomatis.
	Nam apud nos dicitur proprie.</p>
</div3>

<A NAME="82671"/>
<div3><head>n. 22</head>
<p>Quaedam vero sunt in quibus positio differentiam facit, sicut in homine, et in quolibet animali, et in domo et huiusmodi.
	Non enim est domus qualitercumque partes ordinentur, sed secundum determinatum ordinem partium: et similiter nec homo nec animal; et in his dicimus totum, et non omne.
	Dicimus enim de uno solo animali loquentes, totum animal, non omne animal.</p>
</div3>

<A NAME="82672"/>
<div3><head>n. 23</head>
<p>Quaedam vero sunt in quibus contingunt ambo, quia positio quodammodo facit differentiam in eis.
	In his autem dicimus utrumque, scilicet et omne et totum; et ista sunt in quibus facta transpositione partium manet eadem materia, sed non eadem forma sive figura; ut patet in cera, cuius qualitercumque transponantur partes, nihilominus est cera, licet non eiusdem figurae: et similiter est de vestimento, et de omnibus quae sunt similium partium, retinentium diversam figuram.
	Humida enim, etsi sunt similium partium, non tamen figuram possunt habere propriam, quia non terminantur terminis propriis, sed alienis: et ideo transpositio in eis nihil variat quod sit ex parte eorum.</p>
</div3>

<A NAME="82673"/>
<div3><head>n. 24</head>
<p>Ratio autem huius diversitatis est, quia omne, distributivum est: et ideo requirit multitudinem in actu, vel in potentia propinqua: et quia ea sunt similium partium, dividuntur in partes consimiles toti, fitque ibi multiplicatio totius.
	Nam si quaelibet pars aquae est aqua, in unaquaque aqua sunt multae aquae, licet in potentia; sicut in uno numero sunt multae unitates in actu.
	Totum vero significat collectionem partium in aliquo uno: et ideo in illis proprie dicitur totum in quibus, ex omnibus partibus acceptis simul, fit unum perfectum, cuius perfectio nulli partium competit, sicut domus et animal.
	Unde omne animal, non dicitur de uno animali, sed de pluribus: et ideo in fine dicit, quod in illis totis in quibus dicitur omne, ut de uno referente ad totum, potest dici omnia in plurali, ut in diversis referendo ad partes: sicut dicitur, omnis hic numerus et omnes hae unitates et omnis haec aqua, demonstrato toto, et omnes hae aquae, demonstratis partibus.</p>
</div3>

<A NAME="82674"/>
<div3><head>n. 25</head>
<p>Deinde cum dicit colobon vero hic determinat de eo, quod est oppositum toti, quod est colobon, pro quo alia translatio habet diminutum membro, sed non usquequaque convenienter.
	Nam colobon non dicitur solum in animalibus, in quibus solis sunt membra.
	Videtur autem esse colobon quod nos dicimus truncatum.
	Unde Boetius transtulit <hi>mancum</hi>, id est <hi>defectivum</hi>.
	Est ergo intentio philosophi ostendere quid requiratur ad hoc quod aliquid dicatur colobon.
	Et primo quid requiratur ex parte totius; secundo quid requiratur ex parte partis deficientis, ibi, adhuc autem neque quaelibet.</p>
</div3>

<A NAME="82675"/>
<div3><head>n. 26</head>
<p>Ad hoc autem, quod aliquod totum dici possit colobon, septem requiruntur.
	Primum est, ut illud totum sit quantum habens partes in quas dividatur secundum quantitatem.
	Non enim totum universale potest dici colobon si una species eius auferatur.</p>
</div3>

<A NAME="82676"/>
<div3><head>n. 27</head>
<p>Secundum est quod non quodlibet quantum potest dici colobon, sed oportet quod <hi>sit partibile</hi>, idest distinctionem habens, et <hi>totum</hi>, idest ex diversis partibus integratum.
	Unde ultimae partes, in quas aliquod totum resolvitur, licet habeant quantitatem, non possunt dici colobae, sicut caro vel nervus.</p>
</div3>

<A NAME="82677"/>
<div3><head>n. 28</head>
<p>Tertium est, quod duo non sunt coloba, vel aliquid habens duas partes, si altera earum auferatur.
	Et hoc ideo quia nunquam <hi>colobonium</hi>, idest quod aufertur a colobon, est aequale residuo, sed semper oportet residuum esse maius.</p>
</div3>

<A NAME="82678"/>
<div3><head>n. 29</head>
<p>Quartum est, quod numerus nullus potest esse colobus quotcumque partes habeat; quia substantia colobi manet parte subtracta; sicut si calix truncetur, adhuc manet calix; sed numerus non manet idem, ablata quacumque parte.
	Quaelibet enim unitas addita vel subtracta, variat numeri speciem.</p>
</div3>

<A NAME="82679"/>
<div3><head>n. 30</head>
<p>Quintum est, quia oportet quod habeat partes dissimiles.
	Ea enim, quae sunt similium partium, non possunt dici coloba, quia ratio totius salvatur in qualibet parte: unde, si auferatur aliqua partium, altera pars non dicitur coloba.
	Nec tamen omnia, quae sunt dissimilium partium, possunt dici coloba: numerus enim non potest dici colobus, ut dictum est, quamvis quodammodo habeat dissimiles partes, sicut duodenarius habet pro partibus dualitatem et Trinitatem.
	Aliquo tamen modo omnis numerus habet partes similes, prout omnis numerus ex unitatibus constituitur.</p>
</div3>

<A NAME="82680"/>
<div3><head>n. 31</head>
<p>Sextum est quod nullum eorum potest dici colobon, in quibus positio non facit differentiam, sicut aqua aut ignis.
	Oportet enim coloba talia esse, quod in suae ratione substantiae habeant determinatam positionem, sicut homo vel domus.</p>
</div3>

<A NAME="82681"/>
<div3><head>n. 32</head>
<p>Septimum est quod oportet esse continua coloba.
	Harmonia enim musicalis non potest dici coloba voce vel chorda subtracta, licet sit dissimilium partium: quia constituitur ex vocibus gravibus, et acutis; et licet partes eius habeant determinatam positionem: non enim qualitercumque voces graves et acutae ordinatae, talem constituunt harmoniam.</p>
</div3>

<A NAME="82682"/>
<div3><head>n. 33</head>
<p>Deinde cum dicit adhuc autem ostendit quae sunt conditiones colobi ex parte partis diminutae; et ponit tres: dicens quod sicut non quaelibet tota possunt dici coloba, ita nec cuiuslibet particulae ablatione potest aliquid dici colobon.
	Oportet enim primo quod pars ablata non sit pars substantiae principalis, quae scilicet rei substantiam constituit, et sine qua substantia esse non possit; quia, ut supra dictum est, colobon oportet manere ablata parte.
	Unde homo non potest dici colobus, capite abscisso.</p>
</div3>

<A NAME="82683"/>
<div3><head>n. 34</head>
<p>Secundo, ut pars subtracta non sit ubique, sed sit in extremitate.
	Unde si perforatur calix circa medium aliqua parte eius ablata, non potest dici colobus; sed, si accipiatur <hi>auris calicis</hi>, idest particula, quae est ad similitudinem auris, aut quaecumque alia extremitas.
	Et similiter homo non dicitur colobus, si amittat aliquid de carne, vel in tibia, vel in brachio, vel circa medium corporis; aut si amittens splenem, vel aliquam eius partem; sed si amittat aliquam eius extremitatem, ut manum aut pedem.</p>
</div3>

<A NAME="82684"/>
<div3><head>n. 35</head>
<p>Tertio vero, ut non omni particula in extremitate existente ablata, aliquid dicatur colobum; sed, si sit talis pars, quae non regeneratur iterum, si tota auferatur, sicut manus, aut pes.
	Capillus autem totus incisus iterum regeneratur.
	Unde per eorum subtractionem, licet in extremitate sint, non dicitur colobus.
	Et propter hoc calvi non dicuntur colobi.</p>

</div3></div2>
<div2 n="22"><head>Lectio 22</head>
<A NAME="82685"/>
<div3><head>n. 1</head>
<p>Hic determinat de quodam toto, scilicet de genere.
	Et primo ostendit quot modis dicitur genus.
	Secundo quot modis dicuntur aliqua diversa, ibi, diversa vero genere.
	Dicit ergo primo, quod genus dicitur quatuor modis.
	Primo generatio continua aliquorum habentium eamdem speciem.
	Sicut dicitur dum erit <hi>genus hominum</hi>, idest dum durabit generatio continua hominum.
	Iste est primus modus positus in Porphyrio, scilicet multitudo habentium relationem adinvicem et ad unum principium.</p>
</div3>

<A NAME="82686"/>
<div3><head>n. 2</head>
<p>Secundo modo dicitur genus illud a quo <hi>primo movente ad esse</hi>, idest a generante procedunt aliqua; sicut dicuntur Hellenes genere, quia descendunt a quodam Hellene nomine, et aliqui dicuntur Iones genere, quia descendunt a quodam Ione, sicut a primo generante.
	Magis autem denominantur aliqui a patre, qui est generans, quam a matre, quae dat materiam in generatione: et tamen aliqui denominantur genere a matre, sicut a quadam femina nomine Pleia, dicuntur aliquae Pleiades.
	Et iste est secundus modus generis in Porphyrio positus.</p>
</div3>

<A NAME="82687"/>
<div3><head>n. 3</head>
<p>Tertio modo dicitur genus, sicut superficies est genus figurarum superficialium, <hi>et solidum</hi>, idest corpus, dicitur esse genus figurarum solidarum, idest corporearum.
	Genus autem hoc non est quod significat essentiam speciei, sicut animal est genus hominis; sed quod est proprium subiectum, specie differentium accidentium.
	Superficies enim est subiectum omnium figurarum superficialium.
	Et habet similitudinem cum genere; quia proprium subiectum ponitur in definitione accidentis, sicut genus in definitione speciei.
	Unde subiectum proprium de accidente praedicatur ad similitudinem generis. <hi>Unaquaeque enim figurarum haec quidem</hi>, idest superficialis, est talis superficies. <hi>Hoc autem</hi>, idest figura solida, est tale solidum, ac si figura sit differentia qualificans superficiem vel solidum.
	Superficies enim se habet ad figuras superficiales, et solidum ad solidas, sicut genus quod subiicitur contrariis.
	Nam differentia praedicatur in eo quod quale.
	Et propter hoc, sicut cum dicitur animal rationale significatur tale animal, ita cum dicitur superficies quadrata, significatur talis superficies.</p>
</div3>

<A NAME="82688"/>
<div3><head>n. 4</head>
<p>Quarto modo genus dicitur, quod primo ponitur in definitione, et praedicatur in eo quod quid, et differentiae sunt eius qualitates.
	Sicut in definitione hominis primo ponitur animal, et bipes sive rationale, quod est quaedam substantialis qualitas hominis.</p>
</div3>

<A NAME="82689"/>
<div3><head>n. 5</head>
<p>Patet ergo quod tot modis dicitur genus.
	Uno modo secundum generationem continuam in eadem specie, quod pertinet ad primum modum.
	Alio modo secundum primum movens, quod pertinet ad secundum.
	Alio modo sicut materia, quod pertinet ad tertium et quartum modum.
	Hoc enim modo se habet genus ad differentiam, sicut subiectum ad qualitatem.
	Et ideo patet quod genus praedicabile, et genus subiectum, quasi sub uno modo comprehenduntur, et utrumque se habet per modum materiae.
	Licet enim genus praedicabile non sit materia, sumitur tamen a materia, sicut differentia a forma.
	Dicitur enim aliquid animal ex eo quod habet naturam sensitivam.
	Rationale vero ex eo, quod habet rationalem naturam, quae se habet ad sensitivam sicut forma ad materiam.</p>
</div3>

<A NAME="82690"/>
<div3><head>n. 6</head>
<p>Deinde cum dicit diversa vero hic ostendit quot modis dicuntur aliqua diversa genere; et ponit duos modos respondentes ultimis duobus modis generis.
	Primi enim duo modi non multum pertinent ad philosophicam considerationem.
	Primo igitur modo dicuntur aliqua genere diversa, quia eorum primum subiectum est diversum.
	Sicut primum subiectum colorum est superficies, primum autem subiectum saporum est humor.
	Unde quantum ad genus subiectum, sapor et color sunt diversa genere.</p>
</div3>

<A NAME="82691"/>
<div3><head>n. 7</head>
<p>Oportet autem quod duo diversa subiecta, talia sint, quorum unum non resolvatur in alterum.
	Solidum enim quodammodo resolvitur in superficies.
	Unde figurae solidi, et figurae superficiales non sunt diversorum generum.
	Et iterum oportet quod ambo non resolvantur in aliquod idem.
	Sicut species et materia sunt diversa genere, si secundum suam essentiam considerentur, quod nihil est commune utrique.
	Et similiter corpora caelestia et inferiora sunt diversa genere, inquantum non habent materiam communem.</p>
</div3>

<A NAME="82692"/>
<div3><head>n. 8</head>
<p>Alio modo dicuntur diversa genere, quae dicuntur <hi>secundum diversam figuram categoriae</hi>, idest praedicationis entis.
	Alia namque entia significant quid est, alia quale, alia aliis modis, sicut divisum est prius, ubi tractavit de ente.
	Istae enim categoriae nec resolvuntur invicem, quia una non continetur sub alia.
	Nec resolvuntur in unum aliquid, quia non est unum aliquod genus commune ad omnia praedicamenta.</p>
</div3>

<A NAME="82693"/>
<div3><head>n. 9</head>
<p>Patet autem ex dictis quod aliqua continentur sub uno praedicamento, et sunt unum genere hoc modo secundo, quae tamen sunt diversa genere primo modo.
	Sicut corpora caelestia et elementaria, et colores, et sapores.
	Primus autem modus diversitatis secundum genus consideratur magis a naturali, et etiam a philosopho, quia est magis realis.
	Secundus autem modus consideratur a logico, quia est rationis.</p>
</div3>

<A NAME="82694"/>
<div3><head>n. 10</head>
<p>Deinde cum dicit falsum dicitur hic distinguit nomina, quae significant defectum entis, vel ens incompletum.
	Et primo hoc nomen falsum.
	Secundo hoc nomen accidens.
	Circa primum tria facit.
	Primo ostendit quomodo dicatur falsum in rebus.
	Secundo quomodo in definitionibus, ibi, ratio vero falsa.
	Tertio quomodo sit falsum in hominibus, ibi, sed et homo falsus.
	Dicit ergo primo, quod falsum dicitur uno modo in rebus, per hoc quod oratio significans rem non congrue componitur.
	Quod quidem contingit dupliciter.
	Uno modo per hoc, quod aliquid componitur quod non debet componi, sicut est in falsis contingentibus.
	Alio modo per hoc quod est impossibile componi, sicut est in falsis impossibilibus.
	Si enim dicamus diametrum esse commensurabilem quadrati lateri, est falsum impossibile, quia impossibile est commensurabile componi diametro.
	Si autem dicatur te sedere, te stante, est falsum contingens, quia praedicatum non inest subiecto, licet non sit impossibile inesse.
	Unde unum istorum, scilicet impossibile, est falsum semper; sed aliud, scilicet contingens, non est falsum semper.
	Sic igitur falsa dicuntur, quae omnino sunt non entia.
	Nam oratio tunc esse falsa dicitur, quando non est id quod oratione significatur.</p>
</div3>

<A NAME="82695"/>
<div3><head>n. 11</head>
<p>Secundo modo dicitur falsum in rebus ex eo, quod aliqua quidem sunt entia in se, sed tamen sunt apta nata videri aut qualia non sunt, aut quae non sunt, sicut <hi>schiagraphia</hi>, idest umbrosa descriptio.
	Umbrae enim quandoque videntur res, quarum sunt umbrae, sicut umbra hominis videtur homo.
	Et eadem ratio est de somniis, quae videntur res verae, tamen non sunt nisi rerum similitudines.
	Et similiter dicitur aurum falsum, quod habet similitudinem auri veri.
	Differt autem hic modus a primo: quia in primo dicebatur aliquod falsum, ex eo quod non erat.
	Hic autem dicuntur aliqua falsa quae quidem in se sunt aliquid, sed non sunt illa <hi>quorum faciunt phantasiam</hi>, idest quorum habent apparentiam.
	Patet ergo quod res dicuntur falsae, aut quia non sunt, aut quia ab eis est apparentia eius quod non est.</p>
</div3>

<A NAME="82696"/>
<div3><head>n. 12</head>
<p>Deinde cum dicit ratio vero ostendit quomodo est falsum in definitionibus: et dicit quod <hi>ratio</hi>, idest definitio, inquantum est falsa, est non entium.
	Dicit autem inquantum est falsa, quia definitio dicitur falsa dupliciter.
	Aut secundum se; et sic non est definitio alicuius, sed penitus non entis.
	Aut est definitio vera in se, sed falsa est prout attribuitur alteri quam proprio definito, et sic dicitur falsa inquantum non est eius.</p>
</div3>

<A NAME="82697"/>
<div3><head>n. 13</head>
<p>Unde patet, quod omnis definitio, quae est vera definitio alicuius rei, est falsa definitio alterius; ut definitio quae est vera de circulo, est falsa de triangulo.
	Definitio autem cuiuslibet rei significans quod quid est, quodam modo est una tantum unius, et quodam modo sunt multae unius.
	Aliquo enim modo ipsum subiectum per se sumptum, et <hi>ipsum passum</hi>, idest cum passione sumptum, est idem, sicut Socrates et Socrates musicus.
	Aliquo modo non: est enim idem per accidens, sed non per se.
	Patet autem, quod eorum sunt definitiones diversae.
	Alia enim est definitio Socratis et Socratis musici; et tamen ambae sunt quodammodo eiusdem.</p>
</div3>

<A NAME="82698"/>
<div3><head>n. 14</head>
<p>Sed illa definitio, quae est falsa secundum se, non potest esse definitio alicuius rei.
	Definitio autem falsa secundum se vel simpliciter, dicitur ex eo, quod una pars definitionis non potest stare cum altera; sicut si diceretur, animal inanimatum.</p>
</div3>

<A NAME="82699"/>
<div3><head>n. 15</head>
<p>Patet autem ex hoc, quod stulta fuit opinio Antisthenis.
	Volebat enim, quod quia voces sunt signa rerum, quod sicut res non habet aliam essentiam nisi propriam, ita in propositione nihil posset praedicari de aliquo, nisi propria eius definitio, ut simpliciter vel semper de uno subiecto dicatur unum praedicatum.
	Et ex hoc sequitur, quod non sit contradictio; quia, si de homine praedicatur animal, quod est in eius ratione, non poterit de ipso praedicari non animal; et ita non poterit formari negativa propositio.
	Et ex hac positione etiam sequitur, quod non contingit aliquem mentiri: quia propria definitio rei vere praedicatur de re.
	Unde, si de nullo potest praedicari nisi propria definitio, nulla propositio erit falsa.</p>
</div3>

<A NAME="82700"/>
<div3><head>n. 16</head>
<p>Est autem eius opinio falsa, quia contingit praedicari de unoquoque non solum suam definitionem, sed etiam alterius.
	Quod quando fit, universaliter et omnino, est falsa praedicatio.
	Aliquo tamen modo potest esse vera praedicatio; sicut octo dicuntur dupla, inquantum habent rationem dualitatis, quia ratio dupli est ut se habeat sicut duo ad unum.
	Octo autem, inquantum sunt duplum, sunt quodammodo duo, quia dividuntur in duo aequalia.
	Haec ergo dicuntur falsa modo praedicto.</p>
</div3>

<A NAME="82701"/>
<div3><head>n. 17</head>
<p>Deinde cum dicit sed homo ostendit quomodo falsum dicatur de homine: et circa hoc duo facit.
	Primo ponit duos modos, quibus homo dicitur falsus: quorum primus est, quod homo dicitur falsus, qui est promptus vel gaudens in huiusmodi rationibus, scilicet falsis, et qui est electivus talium rationum non propter aliquod aliud, sed propter se.
	Unicuique enim habenti habitum fit delectabilis et in promptu operatio, quae est secundum habitum illum; et sic habens habitum operatur secundum habitum illum, non propter aliquod extrinsecum.
	Sicut luxuriosus fornicatur propter delectationem coitus: si autem fornicetur propter aliquid aliud, puta ut furetur, magis est fur quam luxuriosus.
	Similiter et qui eligit falsum dicere, propter lucrum, magis est avarus quam falsus.</p>
</div3>

<A NAME="82702"/>
<div3><head>n. 18</head>
<p>Secundus modus est prout homo dicitur falsus, qui facit aliis falsas rationes; quasi consimili modo sicut supra dicebamus res esse falsas quae faciunt falsam phantasiam.
	Patet autem ex praemissis, quod falsum pertinet ad non ens; ex quo homo dicitur falsus per respectum ad rationes falsas: et ratio dicitur falsa, inquantum est non entis.</p>
</div3>

<A NAME="82703"/>
<div3><head>n. 19</head>
<p>Secundo ibi, quare in excludit ex praemissis duas falsas opiniones: de quarum prima concludit ex praemissis, dicens, quod ex quo falsus homo est electivus et factivus falsarum opinionum, rationabiliter refutatur et reprobatur in Hippia, qui est liber quidam Platonis, oratio quaedam, quae dicebat, eamdem rationem esse veram et falsam.
	Haec enim opinio accipiebat illum hominem esse falsum qui potest mentiri; et sic, cum idem homo possit mentiri et verum dicere, idem homo esset verus et falsus.
	Similiter eadem oratio esset vera et falsa, quia eadem oratio vera et falsa potest esse, ut haec, Socrates sedet, eo sedente est vera, non sedente, est falsa.
	Constat autem, quod hic inconvenienter accipit, quia etiam homo sciens et prudens potest mentiri; non tamen est falsus, quia non est factivus vel electivus falsarum rationum vel opinionum, ex qua ratione dicitur homo falsus, ut dictum est.</p>
</div3>

<A NAME="82704"/>
<div3><head>n. 20</head>
<p>Deinde cum dicit amplius volentem secundam falsam opinionem excludit.
	Dicebat haec opinio, quod homo, qui facit turpia et prava volens, melior est eo qui facit nolens, quod est falsum.
	Nam quilibet vitiosus ex hoc definitur quod est promptus vel electivus malorum.
	Et tamen hoc falsum vult accipere per quamdam inductionem ex simili.
	Ille enim qui claudicat voluntarie, melior et dignior est eo, qui, claudicat non voluntarie.
	Et ita dicit, quod prava agere imitatur hoc quod est claudicare, ut scilicet sit eadem ratio de utroque.
	Et hoc quodammodo verum est.
	Nam claudicans voluntarie deterior est quantum ad morem, licet sit perfectior quantum ad virtutem gressivam.
	Et similiter qui agit prava voluntarie, deterior est quantum ad morem, licet forte non sit deterior quantum ad aliquam aliam potentiam.
	Sicut ille qui dicit falsum voluntarie, licet sit peior secundum morem, est tamen intelligentior eo qui credit se verum dicere, cum falsum dicat non voluntarie.</p>
</div3>

<A NAME="82705"/>
<div3><head>n. 21</head>
<p>Deinde cum dicit accidens est hic ultimo, distinguit nomen accidentis: et ponit duos modos, quibus dicitur hoc nomen accidens: quorum primus est, quod accidens dicitur id quod inest alicui, et quod contingit vere affirmare, non tamen ex necessitate, nec <hi>secundum magis</hi> idest ut in pluribus, sed ut in paucioribus; sicut, si aliquis fodiens aliquam fossam ad plantandum aliquam plantam, inveniat thesaurum.
	Hoc ergo, quod est fodientem fossam invenire thesaurum, est quoddam accidens.
	Neque enim unum est causa alterius ex necessitate, ut hoc sit ex hoc necessario.
	Neque etiam de necessitate se comitantur, ut hoc sit post hoc, sicut dies consequitur noctem, quamvis unum non sit causa alterius.
	Neque etiam secundum magis hoc contingit, sive ut in pluribus, hoc contingit, ut ille qui plantat, inveniat thesaurum.
	Et simili modo musicus dicitur esse albus, sed tamen hoc non est ex necessitate, nec fit ut in pluribus; ideo dicimus hoc per accidens.
	Differt autem hoc exemplum a primo.
	Nam in primo exemplo sumebatur accidens quantum ad fieri; in secundo vero quantum ad esse.</p>
</div3>

<A NAME="82706"/>
<div3><head>n. 22</head>
<p>Quia ergo sicut aliquid inest alicui subiecto determinate, ita et aliquid consideratur <hi>esse alicubi</hi>, idest in aliquo loco determinato, et <hi>quandoque</hi>, idest in aliquo tempore determinato, in omnibus contingit inesse per accidens, si non insit secundum quod huiusmodi.
	Sicut si album dicitur de musico, hoc est per accidens, quia non inest musico inquantum huiusmodi.
	Et similiter si sit abundantia pluviae in aestate, hoc est per accidens, quia non accidit in aestate inquantum est aestas; et similiter si grave sit sursum, hoc est per accidens, non enim est in tali loco secundum quod talis locus est, sed per aliquam causam extraneam.</p>
</div3>

<A NAME="82707"/>
<div3><head>n. 23</head>
<p>Et sciendum, quod accidentis hoc modo dicti, non est aliqua causa determinata, <hi>sed contingens</hi>, idest qualiscumque contingat, vel <hi>quia forte</hi>, idest causa fortuita, quae est causa indeterminata.
	Sicut accidit alicui quod <hi>veniat Aeginam</hi>, idest ad illam villam, si non propter hoc advenit <hi>ut illuc veniat</hi>, idest si non propter hoc incepit moveri ut ad hunc terminum perveniret, sed ab aliqua extranea causa illuc adductus est, sicut quia impulsus est ab hieme concitante tempestatem in mari, aut etiam captus est a latronibus, et illuc perductus praeter intentionem.
	Unde patet, quod hoc est per accidens, et causari potest ex diversis causis; sed tamen quod iste navigans ad hunc locum perveniat non est <hi>inquantum ipsum</hi>, idest inquantum erat navigans, cum intenderet ad alium locum navigare; sed hoc contingit <hi>inquantum alterum</hi>, idest secundum aliquam aliam causam extraneam.
	Hiems enim est causa veniendi <hi>quo non navigabat</hi>, idest ad Aeginam, aut latrones, aut aliquid aliud huiusmodi.</p>
</div3>

<A NAME="82708"/>
<div3><head>n. 24</head>
<p>Secundo modo dicitur accidens, quod inest alicui secundum se, et tamen non est de substantia eius.
	Et hic est secundus modus dicendi per se, ut supra dictum est.
	Nam primus erat prout secundum se dicitur de aliquo quod in eius definitione ponitur, ut animal de homine, quod nullo modo est accidens.
	Sed triangulo inest per se duos rectos habere, et non est de substantia eius; unde est accidens.</p>
</div3>

<A NAME="82709"/>
<div3><head>n. 25</head>
<p>Differt autem hic modus a primo, quia accidentia hoc secundo modo contingit esse sempiterna.
	Semper enim triangulus habet tres angulos aequales duobus rectis.
	Accidentium vero secundum primum modum, nullum contingit esse sempiternum, quia sunt semper ut in paucioribus: et huius ratio habetur in aliis, sicut infra in sexto huius, et in secundo physicorum.
	Accidens ergo secundum primum modum opponitur ad secundum se.
	Accidens vero secundo modo opponitur ad substantialiter.
	Et haec de quinto.</p>

</div3>
</div2>

</div1>
<div1 n="6"><head>Liber 6</head>
<div2 n="1"><head>Lectio 1</head>
<A NAME="82710"/>
<div3><head>n. 1</head>
<p>Postquam philosophus in quarto huius ostendit, quod haec scientia considerat de ente et de uno, et de his quae consequuntur ad ens inquantum huiusmodi, et quod omnia ista dicuntur multipliciter, et in quinto huius eorum multiplicitatem distinxit, hic incipit de ente determinare, et de aliis quae consequuntur ad ens.
	Dividitur autem pars ista in duas.
	In prima ostendit per quem modum haec scientia debet determinare de ente.
	In secunda incipit de ente determinare, scilicet in principio septimi, ibi, ens dicitur multipliciter.
	Prima pars dividitur in duas.
	In prima ostendit modum tractandi de entibus, qui competit huic scientiae per differentiam ad alias scientias.
	In secunda removet a consideratione huius scientiae ens aliquibus modis dictum, secundum quos modos ens non intenditur principaliter in hac scientia, ibi, sed quoniam ens simpliciter.
	Prima autem pars dividitur in duas.
	In prima parte ostendit differentiam huius scientiae ad alias, per hoc, quod considerat principia entis inquantum est ens.
	Secundo, quantum ad modum tractandi de huiusmodi principiis, ibi, quoniam vero physica.
	Circa primum duo facit.</p>
</div3>

<A NAME="82711"/>
<div3><head>n. 2</head>
<p>Primo ostendit quomodo haec scientia convenit cum aliis in consideratione principiorum; dicens, quod ex quo ens est subiectum in huiusmodi scientia, ut in quarto ostensum est, et quaelibet scientia debet inquirere principia et causas, sui subiecti, quae sunt eius inquantum huiusmodi, oportet quod in ista scientia inquirantur principia et causae entium, inquantum sunt entia.
	Ita etiam est et in aliis scientiis.
	Nam sanitatis et convalescentiae est aliqua causa, quam quaerit medicus.
	Et similiter etiam mathematicorum sunt principia et elementa et causae, ut figurae et numeri et aliarum huiusmodi quae perquirit mathematicus.
	Et universaliter omnis scientia intellectualis qualitercumque participet intellectum: sive sit solum circa intelligibilia, sicut scientia divina; sive sit circa ea quae sunt aliquo modo imaginabilia, vel sensibilia in particulari, in universali autem intelligibilia, et etiam sensibilia prout de his est scientia, sicut in mathematica et in naturali; sive etiam ex universalibus principiis ad particularia procedant, in quibus est operatio, sicut in scientiis practicis: semper oportet quod talis scientia sit circa causas et principia.</p>
</div3>

<A NAME="82712"/>
<div3><head>n. 3</head>
<p>Quae quidem principia aut sunt certiora quo ad nos sicut in naturalibus, quia sunt propinquiora sensibilibus, aut simpliciora et priora secundum naturam, sicut est in mathematicis.
	Cognitiones autem quae sunt sensitivae tantum, non sunt per principia et causas, sed per hoc quod ipsum sensibile obiicitur sensui.
	Discurrere enim a causis in causata vel e contrario, non est sensus, sed solum intellectus.
	Vel certiora principia dicit ea quae sunt magis nota et exquisita.
	Simplicia autem ea, quae magis superficialiter exquiruntur, sicut est in scientiis moralibus, quorum principia sumuntur ex his quae sunt ut in pluribus.</p>
</div3>

<A NAME="82713"/>
<div3><head>n. 4</head>
<p>Secundum ibi, sed et omnes ostendit differentiam aliarum scientiarum ad istam quantum ad considerationem principiorum et causarum; dicens, quod omnes istae scientiae particulares, de quibus nunc facta est mentio, sunt circa unum aliquod particulare genus entis, sicut circa numerum vel magnitudinem, aut aliquid huiusmodi.
	Et tractat unaquaeque circumscripte de <hi>suo genere subiecto</hi>, idest ita de isto genere, quod non de alio: sicut scientia quae tractat de numero, non tractat de magnitudine.
	Nulla enim earum determinat <hi>de ente simpliciter</hi>, idest de ente in communi, nec etiam de aliquo particulari ente inquantum est ens.
	Sicut arithmetica non determinat de numero inquantum est ens, sed inquantum est numerus.
	De quolibet enim ente inquantum est ens, proprium est metaphysici considerare.</p>
</div3>

<A NAME="82714"/>
<div3><head>n. 5</head>
<p>Et, quia eiusdem est considerare de ente inquantum est ens, <hi>et de eo quod quid est</hi>, idest de quidditate rei, quia unumquodque habet esse per suam quidditatem, ideo etiam aliae scientiae particulares <hi>nullam mentionem</hi>, idest determinationem faciunt de eo <hi>quod quid est</hi>, idest de quidditate rei, et de definitione, quae ipsam significat.
	Sed <hi>ex hoc</hi>, idest ex ipso quod quid est ad alia procedunt, utentes eo quasi demonstrato principio ad alia probanda.</p>
</div3>

<A NAME="82715"/>
<div3><head>n. 6</head>
<p>Ipsum autem quod quid est sui subiecti aliae scientiae faciunt esse manifestum per sensum; sicut scientia, quae est de animalibus, accipit quid est animal per id quod <hi>apparet sensui</hi>, idest per sensum et motum, quibus animal a non animali discernitur.
	Aliae vero scientiae accipiunt quod quid est sui subiecti, per suppositionem ab aliqua alia scientia, sicut geometria accipit quid est magnitudo a philosopho primo.
	Et sic ex ipso quod quid est noto per sensum vel per suppositionem, demonstrant scientiae proprias passiones, quae secundum se insunt generi subiecto, circa quod sunt.
	Nam definitio est medium in demonstratione propter quid.
	Modus autem demonstrationis est diversus; quia quaedam demonstrant magis necessarie, sicut mathematicae scientiae, quaedam <hi>vero infirmius</hi>, idest non de necessitate; sicut scientiae naturales, in quibus multae demonstrationes sumuntur ex his quae non semper insunt, sed frequenter.</p>
</div3>

<A NAME="82716"/>
<div3><head>n. 7</head>
<p>Alia translatio habet loco <hi>suppositionis, conditionem</hi>.
	Et est idem sensus.
	Nam quod supponitur, quasi ex conditione accipitur: et quia principium demonstrationis est definitio, palam est ex tali inductione, quod demonstratio <hi>non est de substantia rei</hi>, idest de essentia eius; nec de definitione, quae significat quid est res; sed est aliquis alius modus, quo definitiones ostenduntur; scilicet divisione, et aliis modis, qui ponuntur in secundo posteriorum.</p>
</div3>

<A NAME="82717"/>
<div3><head>n. 8</head>
<p>Et sicut nulla scientia particularis determinat quod quid est, ita etiam nulla earum dicit de genere subiecto, circa quod versatur, est, aut non est.
	Et hoc rationabiliter accidit; quia eiusdem scientiae est determinare quaestionem an est, et manifestare quid est.
	Oportet enim quod quid est accipere ut medium ad ostendendum an est.
	Et utraque est consideratio philosophi, qui considerat ens inquantum ens.
	Et ideo quaelibet scientia particularis supponit de subiecto suo, quia est, et quid est, ut dicitur in primo posteriorum; et hoc est signum, quod nulla scientia particularis determinat de ente simpliciter, nec de aliquo ente inquantum est ens.</p>
</div3>

<A NAME="82718"/>
<div3><head>n. 9</head>
<p>Deinde cum dicit quoniam vero ostendit differentiam huius scientiae ad alias, quantum ad modum considerandi principia entis inquantum est ens.
	Et quia ab antiquis scientia naturalis credebatur esse prima scientia, et quae consideraret ens inquantum est ens, ideo ab ea, quasi a manifestiori incipiens, primo ostendit differentiam scientiae naturalis a scientiis practicis.
	Secundo differentiam eius a scientiis speculativis, in quo ostenditur modus proprius considerationis huius scientiae, ibi, oportet autem quod quid erat esse.
	Dicit ergo primo, quod scientia naturalis non est circa ens simpliciter, sed circa quoddam genus entis; scilicet circa substantiam naturalem, quae habet in se principium motus et quietis: et ex hoc apparet quod neque est activa, neque factiva.
	Differunt enim agere et facere: nam agere est secundum operationem manentem in ipso agente, sicut est eligere, intelligere et huiusmodi: unde scientiae activae dicuntur scientiae morales.
	Facere autem est secundum operationem, quae transit exterius ad materiae transmutationem, sicut secare, urere, et huiusmodi: unde scientiae factivae dicuntur artes mechanicae.</p>
</div3>

<A NAME="82719"/>
<div3><head>n. 10</head>
<p>Quod autem scientia naturalis non sit factiva, patet; quia principium scientiarum factivarum est in faciente, non in facto, quod est artificiatum; sed principium motus rerum naturalium est in ipsis rebus naturalibus.
	Hoc autem principium rerum artificialium, quod est in faciente, est primo intellectus, qui primo artem adinvenit; et secundo ars, quae est habitus intellectus; et tertio aliqua potentia exequens, sicut potentia motiva, per quam artifex exequitur conceptionem artis.
	Unde patet, quod scientia naturalis non est factiva.</p>
</div3>

<A NAME="82720"/>
<div3><head>n. 11</head>
<p>Et per eamdem rationem patet quod non est activa.
	Nam principium activarum scientiarum est in agente, non in ipsis actionibus, sive moribus.
	Hoc autem principium <hi>est prohaeresis</hi>, idest electio.
	Idem enim est agibile et eligibile.
	Sic ergo patet, quod naturalis scientia non sit activa neque factiva.</p>
</div3>

<A NAME="82721"/>
<div3><head>n. 12</head>
<p>Si igitur omnis scientia est aut activa, aut factiva, aut theorica, sequitur quod naturalis scientia theorica sit.
	Ita tamen <hi>est theorica</hi>, idest speculativa circa determinatum genus entis, quod scilicet est possibile moveri.
	Ens enim mobile est subiectum naturalis philosophiae.
	Et est solum circa <hi>talem substantiam</hi>, idest quidditatem et essentiam rei, quae secundum rationem non est separabilis a materia, ut in pluribus; et hoc dicit propter intellectum, qui aliquo modo cadit sub consideratione naturalis philosophiae, et tamen substantia eius est separabilis.
	Sic patet, quod naturalis scientia est circa determinatum subiectum, quod est ens mobile; et habet determinatum modum definiendi, scilicet cum materia.</p>
</div3>

<A NAME="82722"/>
<div3><head>n. 13</head>
<p>Deinde cum dicit oportet autem hic ostendit differentiam naturalis scientiae ad alias speculativas quantum ad modum definiendi: et circa hoc duo facit.
	Primo ostendit differentiam praedictam.
	Secundo concludit numerum scientiarum theoricarum, ibi quare.
	Circa primum tria facit.
	Primo ostendit modum proprium definiendi naturalis philosophiae; dicens, quod ad cognoscendum differentiam scientiarum speculativarum adinvicem, oportet non latere quidditatem rei, et <hi>rationem</hi> idest definitionem significantem ipsam, quomodo est assignanda in unaquaque scientia.
	Quaerere enim differentiam praedictam <hi>sine hoc</hi>, idest sine cognitione modi definiendi, nihil facere est.
	Cum enim definitio sit medium demonstrationis, et per consequens principium sciendi, oportet quod ad diversum modum definiendi, sequatur diversitas in scientiis speculativis.</p>
</div3>

<A NAME="82723"/>
<div3><head>n. 14</head>
<p>Sciendum est autem, quod eorum quae diffiniuntur, quaedam definiuntur sicut definitur simum, quaedam sicut definitur concavum; et haec duo differunt, quia definitio simi est accepta cum materia sensibili.
	Simum enim nihil aliud est quam nasus curvus vel concavus.
	Sed concavitas definitur sine materia sensibili.
	Non enim ponitur in definitione concavi vel curvi aliquod corpus sensibile, ut ignis aut aqua, aut aliquod corpus huiusmodi.
	Dicitur enim concavum, cuius medium exit ab extremis.</p>
</div3>

<A NAME="82724"/>
<div3><head>n. 15</head>
<p>Omnia autem naturalia simili modo definiuntur sicut simum, ut patet in partibus animalis tam dissimilibus, ut sunt nasus, oculus et facies, quam similibus, ut sunt caro et os; et etiam in toto animali.
	Et similiter in partibus plantarum quae sunt folium, radix et cortex; et similiter in tota planta.
	Nullius enim praedictorum definitio potest assignari sine motu: sed quodlibet eorum habet materiam sensibilem in sui definitione, et per consequens motum.
	Nam cuilibet materiae sensibili competit motus proprius.
	In definitione enim carnis et ossis, oportet quod ponatur calidum et frigidum aliquo modo contemperatum; et similiter in aliis.
	Et ex hoc palam est quis est modus inquirendi quidditatem rerum naturalium, et definiendi in scientia naturali, quia scilicet cum materia sensibili.</p>
</div3>

<A NAME="82725"/>
<div3><head>n. 16</head>
<p>Et propter hoc etiam de anima, quaedam speculatur naturalis, quaecumque scilicet non definitur sine materia sensibili.
	Dicitur enim in secundo de anima, quod anima est actus primus corporis physici organici potentia vitam habentis.
	Anima autem secundum quod non est actus talis corporis non pertinet ad considerationem naturalis, si qua anima potest a corpore separari.
	Manifestum est ergo ex praedictis quod physica est quaedam scientia theorica, et quod habet determinatum modum definiendi.</p>
</div3>

<A NAME="82726"/>
<div3><head>n. 17</head>
<p>Secundo ibi, sed est et mathematica ostendit modum proprium mathematicae; dicens quod etiam mathematica est quaedam scientia theorica.
	Constat enim, quod neque est activa, neque factiva; cum mathematica consideret ea quae sunt sine motu, sine quo actio et factio esse non possunt.
	Sed utrum illa de quibus considerat mathematica scientia, sint mobilia et separabilia a materia secundum suum esse, adhuc non est manifestum.
	Quidam enim posuerunt numeros et magnitudines et alia mathematica esse separata et media inter species et sensibilia, scilicet Platonici, ut in primo et tertio libro habitum est; cuius quaestionis veritas nondum est ab eo perfecte determinata; determinabitur autem infra.</p>
</div3>

<A NAME="82727"/>
<div3><head>n. 18</head>
<p>Sed tamen hoc est manifestum, quod scientia mathematica speculatur quaedam inquantum sunt immobilia et inquantum sunt separata a materia sensibili, licet secundum esse non sint immobilia vel separabilia.
	Ratio enim eorum est sine materia sensibili, sicut ratio concavi vel curvi.
	In hoc ergo differt mathematica a physica, quia physica considerat ea quorum definitiones sunt cum materia sensibili.
	Et ideo considerat non separata, inquantum sunt non separata.
	Mathematica vero considerat ea, quorum definitiones sunt sine materia sensibili.
	Et ideo, etsi sunt non separata ea quae considerat, tamen considerat ea inquantum sunt separata.</p>
</div3>

<A NAME="82728"/>
<div3><head>n. 19</head>
<p>Tertio ibi, si vero est ostendit modum proprium scientiae huius; dicens quod, si est aliquid immobile secundum esse, et per consequens sempiternum et separabile a materia secundum esse, palam est, quod eius consideratio est theoricae scientiae, non activae vel factivae, quarum consideratio est circa aliquos motus.
	Et tamen consideratio talis entis non est physica.
	Nam physica considerat de quibusdam entibus, scilicet de mobilibus.
	Et similiter consideratio huius entis non est mathematica; quia mathematica non considerat separabilia secundum esse, sed secundum rationem, ut dictum est.
	Sed oportet quod consideratio huius entis sit alterius scientiae prioris ambabus praedictis, scilicet physica et mathematica.</p>
</div3>

<A NAME="82729"/>
<div3><head>n. 20</head>
<p>Physica enim est circa inseparabilia et mobilia, et mathematica quaedam circa immobilia, quae tamen non sunt separata a materia secundum esse, sed solum secundum rationem, secundum vero esse sunt in materia sensibili.
	Dicit autem <hi>forsan</hi>, quia haec veritas nondum est determinata.
	Dicit autem quasdam mathematicas esse circa immobilia, sicut geometriam et arithmeticam; quia quaedam scientiae mathematicae applicantur ad motum sicut astrologia.
	Sed prima scientia est circa separabilia secundum esse, et quae sunt omnino immobilia.</p>
</div3>

<A NAME="82730"/>
<div3><head>n. 21</head>
<p>Necesse vero est communes causas esse sempiternas.
	Primas enim causas entium generativorum oportet esse ingenitas, ne generatio in infinitum procedat; et maxime has, quae sunt omnino immobiles et immateriales.
	Hae namque causae immateriales et immobiles sunt causae sensibilibus manifestis nobis, quia sunt maxime entia, et per consequens causae aliorum, ut in secundo libro ostensum est.
	Et per hoc patet, quod scientia quae huiusmodi entia pertractat, prima est inter omnes, et considerat communes causas omnium entium.
	Unde sunt causae entium secundum quod sunt entia, quae inquiruntur in prima philosophia, ut in primo proposuit.
	Ex hoc autem apparet manifeste falsitas opinionis illorum, qui posuerunt Aristotelem sensisse, quod Deus non sit causa substantiae caeli, sed solum motus eius.</p>
</div3>

<A NAME="82731"/>
<div3><head>n. 22</head>
<p>Advertendum est autem, quod licet ad considerationem primae philosophiae pertineant ea quae sunt separata secundum esse et rationem a materia et motu, non tamen solum ea; sed etiam de sensibilibus, inquantum sunt entia, philosophus perscrutatur.
	Nisi forte dicamus, ut Avicenna dicit, quod huiusmodi communia de quibus haec scientia perscrutatur, dicuntur separata secundum esse, non quia semper sint sine materia; sed quia non de necessitate habent esse in materia, sicut mathematica.</p>
</div3>

<A NAME="82732"/>
<div3><head>n. 23</head>
<p>Deinde cum dicit quare tres concludit numerum scientiarum theoricarum; et circa hoc tria facit.
	Primo concludit ex praemissis, quod tres sunt partes philosophiae theoricae, scilicet mathematica, physica et theologia, quae est philosophia prima.</p>
</div3>

<A NAME="82733"/>
<div3><head>n. 24</head>
<p>Deinde cum dicit non enim secundo assignat duas rationes quare haec scientia dicatur theologia.
	Quarum prima est, quia <hi>manifestum est, quod si alicubi</hi>, idest in aliquo genere rerum existit aliquod divinum, quod existit in tali natura, scilicet entis immobilis et a materia separati, de quo considerat ista scientia.</p>
</div3>

<A NAME="82734"/>
<div3><head>n. 25</head>
<p>Deinde cum dicit et honorabilissimam secundam rationem ponit quae talis est.
	Honorabilissima scientia est circa honorabilissimum genus entium, in quo continentur res divinae: ergo, cum haec scientia sit honorabilissima inter omnes, quia est honorabilior theoricis, ut prius ostensum est,- quae quidem sunt honorabiliores practicis, ut in primo libro habitum est -, manifestum est, quod ista scientia est circa res divinas; et ideo dicitur theologia, quasi sermo de divinis.</p>
</div3>

<A NAME="82735"/>
<div3><head>n. 26</head>
<p>Deinde cum dicit dubitabit autem tertio movetur quaedam quaestio circa praedeterminata: et primo movet eam, dicens, quod aliquis potest dubitare, utrum prima philosophia sit universalis quasi considerans ens universaliter, aut eius consideratio sit circa aliquod genus determinatum et naturam unam.
	Et hoc non videtur.
	Non enim est unus modus huius scientiae et mathematicarum; quia geometria et astrologia, quae sunt mathematicae, sunt circa aliquam naturam determinatam; sed philosophia prima est universaliter communis omnium.
	Et tamen e converso videtur, quod sit alicuius determinatae naturae, propter hoc quod est separabilium et immobilium, ut dictum est.</p>
</div3>

<A NAME="82736"/>
<div3><head>n. 27</head>
<p>Deinde cum dicit si igitur secundo solvit, dicens quod si non est aliqua alia substantia praeter eas quae consistunt secundum naturam, de quibus est physica, physica erit prima scientia.
	Sed, si est aliqua substantia immobilis, ista erit prior substantia naturali; et per consequens philosophia considerans huiusmodi substantiam, erit philosophia prima.
	Et quia est prima, ideo erit universalis, et erit eius speculari de ente inquantum est ens, et de eo quod quid est, et de his quae sunt entis inquantum est ens: eadem enim est scientia primi entis et entis communis, ut in principio quarti habitum est.</p>

</div3></div2>
<div2 n="2"><head>Lectio 2</head>
<A NAME="82737"/>
<div3><head>n. 1</head>
<p>Hic ostendit de quibus entibus principaliter haec scientia tractare intendit; et circa hoc tria facit.
	Primo repetit modos quibus aliquid dicitur ens.
	Secundo determinat naturam entis secundum duos modos de quibus principaliter non intendit, ibi, quoniam itaque multipliciter dicitur ens.
	Tertio ostendit quod de his modis entis principaliter non intendit, ibi, quoniam autem complexio.
	Dicit ergo primo, quod ens simpliciter, idest universaliter dictum, dicitur multipliciter, ut in quinto est habitum.
	Uno modo dicitur aliquid ens secundum accidens.
	Alio modo dicitur ens, idem quod verum propositionis; et non ens, idem quod falsum.
	Tertio modo dicitur ens quod continet sub se figuras praedicamentorum, ut quid, quale, quantum et cetera.
	Quarto modo praeter praedictos omnes, quod dividitur per potentiam et actum.</p>
</div3>

<A NAME="82738"/>
<div3><head>n. 2</head>
<p>Deinde cum dicit quoniam itaque determinat de modis entis quos praetermittere intendit.
	Et primo de ente per accidens.
	Secundo de ente quod est idem quod verum, ibi, quod autem ut verum et cetera.
	Circa primum duo facit.
	Primo ostendit quod de ente per accidens non potest esse aliqua scientia.
	Secundo determinat ea quae sunt consideranda circa ens per accidens, ibi, attamen dicendum est et cetera.
	Dicit ergo primo, quod, cum ens multipliciter dicatur, ut dictum est, primo dicendum est de ente per accidens; ut quod minus habet de ratione entis, primo a consideratione huius scientiae excludatur.
	Hoc autem dicendum est de eo, quod nulla speculatio cuiuscumque scientiae potest esse circa ipsum.
	Et hoc probat dupliciter.</p>
</div3>

<A NAME="82739"/>
<div3><head>n. 3</head>
<p>Primo per signum; dicens, signum esse huius quod de ente per accidens non possit esse speculatio, quia nulla scientia <hi>quantumcumque sit studiosa</hi> aut <hi>meditativa</hi>, ut alia translatio habet, idest diligenter inquisitiva eorum quae ad ipsam pertinent, invenitur esse de ente per accidens.
	Sed nec etiam practica quae dividitur per activam et factivam, ut supra dictum est, neque scientia theorica.</p>
</div3>

<A NAME="82740"/>
<div3><head>n. 4</head>
<p>Et hoc manifestat primo in practicis scientiis, quia ille qui facit domum, si facit eam, non facit ea quae insunt domui factae, nisi per accidens, cum illa sint infinita, et sic non possunt cadere sub arte.
	Nihil enim prohibet domum factam esse istis <hi>voluptuosam</hi>, idest delectabilem, illis scilicet qui in ea prospere vivunt: aliis autem <hi>nocivam</hi> qui scilicet occasione domus aliquod detrimentum incurrunt.
	Et aliis <hi>utilem</hi> qui in domo aliquod emolumentum conquirunt, et etiam esse alteram et dissimilem omnibus entibus.
	Nullius autem eorum, quae per accidens insunt domui, factiva est ars aedificativa; sed solum est factiva domus, et eorum quae per se insunt domui.</p>
</div3>

<A NAME="82741"/>
<div3><head>n. 5</head>
<p>Et deinde ostendit idem in scientiis speculativis: quia simili modo nec geometria speculatur ea quae sunt accidentia <hi>figuris sic</hi>, idest per accidens, sed solum illa quae accidunt figuris per se.
	Speculatur enim hoc quod triangulus est habens <hi>duos rectos</hi>, idest tres angulos aequales duobus rectis; sed non speculatur, si aliquid alterum, utputa lignum vel aliquid huiusmodi, est trigonum.
	Haec enim per accidens conveniunt triangulo.</p>
</div3>

<A NAME="82742"/>
<div3><head>n. 6</head>
<p>Secundo ibi, et hoc probat idem per rationem; dicens, quod rationabiliter hoc accidit quod scientia non speculatur de ente per accidens; quia scientia speculatur de his quae sunt entia secundum rem; ens autem secundum accidens est ens quasi solo nomine, inquantum unum de alio praedicatur.
	Sic enim unumquodque est ens inquantum unum est.
	Ex duobus autem, quorum unum accidit alteri, non fit unum nisi secundum nomen; prout scilicet unum de altero praedicatur, ut cum musicum dicitur esse album, aut e converso.
	Non autem ita, quod aliqua res una constituatur ex albedine et musico.</p>
</div3>

<A NAME="82743"/>
<div3><head>n. 7</head>
<p>Unde Plato quod autem ens per accidens sit quasi solo nomine ens, probat dupliciter.
	Primo per auctoritatem Platonis.
	Secundo per rationem.
	Secunda ibi, palam autem et cetera.
	Dicit ergo, quod propter hoc quod ens per accidens quodammodo est ens solo nomine, ideo Plato quodammodo non male fecit cum ordinando diversas scientias circa diversa substantia, ordinavit scientiam sophisticam circa non ens.
	Rationes enim sophisticorum maxime sunt circa accidens.
	Secundum enim fallaciam accidentis fiunt maxime latentes paralogismi.</p>
</div3>

<A NAME="82744"/>
<div3><head>n. 8</head>
<p>Et ideo dicitur in primo elenchorum, quod secundum accidens faciunt syllogismos contra sapientes; ut patet in istis paralogismis, in quibus dubitatur utrum diversum an idem sit musicum et grammaticum.
	Ut fiat talis paralogismus.
	Musicum est aliud a grammatico; musicum autem est grammaticum, ergo musicum est alterum a se.
	Musicum enim est aliud a grammatico, per se loquendo; sed musicus est grammaticus per accidens.
	Unde non est mirum si sequitur inconveniens, non distincto quod est per accidens ab eo quod est per se.
	Et similiter si sic dicatur: Coriscus est alterum a Corisco musico: sed Coriscus est Coriscus musicus; ergo Coriscus est aliud a se.
	Hic etiam non distinguitur quod est per accidens ab eo quod est per se.
	Et similiter si dicatur: omne quod est et non fuit semper, est factum: sed musicus ens est grammaticus et non fuit semper: ergo sequitur quod musicus ens grammaticus sit factus, et grammaticus ens musicus.
	Quod quidem est falsum; quia nulla generatio terminatur ad hoc quod est grammaticum esse musicum; sed una ad hoc quod est grammaticum esse, alia ad hoc quod est musicum esse.
	Patet etiam, quod in hac ratione, prima est vera de eo quod est per se, sed in secunda assumitur quod est ens per accidens.
	Et similiter est in omnibus talibus rationibus, quae sunt secundum fallaciam accidentis.
	Videtur enim ens per accidens, esse propinquum non enti.
	Et ideo sophistica, quae est circa apparens et non existens, est praecipue circa ens per accidens.</p>
</div3>

<A NAME="82745"/>
<div3><head>n. 9</head>
<p>Palam autem secundo probat idem per rationem, dicens, quod etiam ex his rationibus, quibus utuntur sophistae, palam est, quod ens per accidens est propinquum non enti.
	Nam eorum, quae sunt entia alio modo quam per accidens, est generatio et corruptio: sed entis per accidens non est neque generatio neque corruptio.
	Musicum enim una generatione fit, et grammaticum alia.
	Non est autem una generatio grammatici musici, sicut animalis bipedis, vel sicut hominis risibilis.
	Unde patet, quod ens per accidens non vere dicitur ens.</p>
</div3>

<A NAME="82746"/>
<div3><head>n. 10</head>
<p>Deinde cum dicit attamen dicendum determinat de ente per accidens secundum quod est possibilis de eo determinatio.
	Quamvis enim ea, quibus convenit esse per accidens, non cadant sub consideratione alicuius scientiae, tamen ratio huius quod est esse per accidens, per aliquam scientiam considerari potest.
	Sicut etiam licet id quod est infinitum, secundum quod est infinitum, sit ignotum, tamen de infinito secundum quod infinitum aliqua scientia tractat.
	Et circa hoc duo facit.
	Primo determinat ea, quae sunt consideranda circa ens per accidens.
	Secundo excludit quamdam opinionem, per quam removetur ens per accidens, ibi, quod autem sint principia et esse et cetera.</p>
</div3>

<A NAME="82747"/>
<div3><head>n. 11</head>
<p>Circa primum duo facit.
	Primo dicit, quod est dicendum de ente per accidens inquantum contingit de ipso tractare, tria; scilicet quae est eius natura, et quae est eius causa; et ex his erit tertium manifestum, quare eius non potest esse scientia.</p>
</div3>

<A NAME="82748"/>
<div3><head>n. 12</head>
<p>Deinde cum dicit quoniam igitur prosequitur tria praedicta.
	Et primo quae sit causa entis per accidens; dicens, quod quia in entibus quaedam sunt semper similiter se habentia ex necessitate (non quidem secundum quod necessitas ponitur pro violentia, sed prout necessitas dicitur secundum quam non contingit aliter se habere, ut hominem esse animal); quaedam vero non sunt ex necessitate, nec semper, sed sunt <hi>secundum magis</hi>, idest ut in pluribus.
	Et <hi>hoc</hi>, scilicet ens ut in pluribus, est causa et principium quod aliquid sit per accidens.
	In rebus enim quae sunt semper, non potest esse aliquid per accidens; quia solum quod est per se potest esse necessarium et sempiternum, ut etiam in quinto habitum est.
	Unde relinquitur, quod solum in contingentibus potest esse ens per accidens.</p>
</div3>

<A NAME="82749"/>
<div3><head>n. 13</head>
<p>Contingens autem ad utrumlibet, non potest esse causa alicuius inquantum huiusmodi.
	Secundum enim quod est ad utrumlibet, habet dispositionem materiae, quae est in potentia ad duo opposita: nihil enim agit secundum quod est in potentia.
	Unde oportet quod causa, quae est ad utrumlibet, ut voluntas, ad hoc quod agat, inclinetur magis ad unam partem, per hoc quod movetur ab appetibili, et sic sit causa ut in pluribus.
	Contingens autem ut in paucioribus est ens per accidens cuius causa quaeritur.
	Unde relinquitur, quod causa entis per accidens sit contingens ut in pluribus, quia eius defectus est ut in paucioribus.
	Et hoc est ens per accidens.</p>
</div3>

<A NAME="82750"/>
<div3><head>n. 14</head>
<p>Secundo ibi, quod enim ostendit naturam entis per accidens, dicens: ideo dico quod id quod est in pluribus est causa entis per accidens, quia quod non est semper neque secundum magis, hoc dicimus esse per accidens.
	Et hoc est defectus eius quod est in pluribus, ut si <hi>fuerit hiems</hi> idest tempus pluviosum et frigus <hi>sub cane</hi>, idest in diebus canicularibus, hoc dicimus esse per accidens.
	Non tamen si tunc <hi>fuerit aestuatio</hi>, idest siccitas et calor.
	Hoc enim est semper vel ut in pluribus, sed illud non.
	Et similiter dicimus hominem esse album per accidens, quia hoc non est semper nec in pluribus.
	Hominem vero per se dicimus esse animal, non per accidens, quia hoc est semper.
	Et similiter aedificator facit sanitatem per accidens, quia aedificator non est aptus natus facere sanitatem inquantum huiusmodi, sed solus medicus.
	Aedificator autem facit sanitatem inquantum accidit eum esse medicum; et similiter <hi>opsopios</hi>, idest cocus <hi>coniectans</hi>, idest intendens facere <hi>voluptatem</hi>, idest delectationem in cibo, faciendo aliquem cibum bene saporatum, facit aliquid salubre.
	Cibus enim bonus et delectabilis quandoque est utilis ad sanitatem.
	Sed hoc non est secundum <hi>artem opsopoieticam</hi>, idest pulmentariam, quod faciat salubre, sed quod faciat delectabile.
	Et propter hoc dicimus hoc accidere.</p>
</div3>

<A NAME="82751"/>
<div3><head>n. 15</head>
<p>Et notandum quod in primo exemplo fuit ens per accidens secundum concursum in eodem tempore.
	In secundo per concursum in eodem subiecto, sicut album cum homine.
	In tertio secundum concursum in eadem causa agente, sicut aedificator et medicus.
	In quarto secundum concursum in eodem effectu, sicut in pulmento salubre et delectabile.
	Quamvis autem cocus faciat pulmentum delectabile, tamen hoc fit per accidens salubre.
	Cocus quidem facit modo quodam salubre secundum quid; sed simpliciter non facit, quia ars operatur per intentionem.
	Unde quod est praeter intentionem artis, non fit ab arte per se loquendo.
	Et ideo ens per accidens, quod est praeter intentionem artis, non fit ab arte.
	Aliorum enim entium, quae sunt per se, sunt quandoque aliquae potentiae factivae determinatae; sed entium per accidens nulla ars neque potentia determinata est factiva.
	Eorum enim quae sunt aut fiunt secundum accidens, oportet esse causam secundum accidens, et non determinatam.
	Effectus enim et causa proportionantur adinvicem; et ideo effectus per accidens habet causam per accidens, sicut effectus per se causam per se.</p>
</div3>

<A NAME="82752"/>
<div3><head>n. 16</head>
<p>Et quia supra dixerat quod ens ut in pluribus est causa entis per accidens, consequenter cum dicit quare quoniam ostendit qualiter ex eo quod est in pluribus, est ens per accidens; dicens, quod, quia non omnia ex necessitate et semper existunt et fiunt, <hi>sed plurima sunt secundum magis</hi>, idest ut in pluribus, ideo necesse est esse quod est secundum accidens, quod neque est semper neque secundum magis, ut hoc quod dico, albus est musicus.
	Quia tamen aliquando fit, licet non semper nec ut in pluribus, sequitur quod fit per accidens.
	Si enim non fieret aliquando id quod est in paucioribus, tunc id quod est in pluribus nunquam deficeret, sed esset semper et ex necessitate, et ita omnia essent sempiterna et necessaria; quod est falsum.
	Et, quia defectus eius quod est ut in pluribus, est propter materiam, quae non subditur perfecte virtuti agenti ut in pluribus, ideo materia est causa accidentis aliter <hi>quam ut in pluribus</hi>, scilicet accidentis ut in paucioribus: causa inquam non necessaria, sed contingens.</p>
</div3>

<A NAME="82753"/>
<div3><head>n. 17</head>
<p>Habito autem, quod non omnia sunt necessaria, sed aliquid est nec semper nec secundum magis, principium hoc oportet hic sumere, utrum nihil sit nec semper, nec secundum magis.
	Sed hoc patet esse impossibile; quia, cum id quod est ut in pluribus, sit causa entis per accidens, oportet esse et id quod est semper, et id quod est ut in pluribus.
	Igitur quod est praeter utrumque dictorum, est ens secundum accidens.</p>
</div3>

<A NAME="82754"/>
<div3><head>n. 18</head>
<p>Sed utrum iterum id quod est ut in pluribus inest alicui, quod autem est semper nulli inest, aut etiam sunt aliqua sempiterna, considerandum est posterius in duodecimo; ubi ostendet quasdam substantias esse sempiternas.
	Sic igitur per primam quaestionem quaeritur, utrum omnia sint per accidens.
	Per secundam vero, utrum omnia possibilia, et nihil sempiternum.</p>
</div3>

<A NAME="82755"/>
<div3><head>n. 19</head>
<p>Deinde cum dicit quod autem ostendit tertium praemissorum; scilicet quod scientia non sit de ente per accidens.
	Quod quidem dicit esse palam ex hoc, quod omnis scientia est aut eius quod est semper, aut eius quod est in pluribus.
	Unde cum ens per accidens nec sit semper, nec sit in pluribus, de eo non poterit esse scientia.
	Primam sic probat.
	Non enim potest aliquis doceri ab alio, vel docere alium, de eo quod nec est semper, nec ut frequenter.
	Hoc enim de quo est doctrina oportet esse definitum aut per hoc quod est semper, aut per hoc quod est in pluribus.
	Sicut quod <hi>melicratum</hi>, idest mixtum ex aqua et melle, utile est febricitantibus, determinatum est ut in pluribus.</p>
</div3>

<A NAME="82756"/>
<div3><head>n. 20</head>
<p>Sed quod <hi>est praeter hoc</hi>, idest praeter id quod est semper et magis, non potest dici quando fiat, sicut quod fiat in tempore novilunii.
	Quia quod determinatur fieri in tempore novilunii, vel est semper, vel ut in pluribus.
	Vel potest esse hoc quod dicitur de nova luna aliud exemplum, eius scilicet quod determinatur semper; et quod addit, <hi>aut in pluribus fit</hi>, addit, propter differentiam eius per accidens, quod nec sic nec sic est.
	Unde subdit <hi>quod accidens sit praeter hoc</hi>, scilicet praeter ens semper et ens ut magis.
	Et haec minor est rationis principalis superius positae.
	Ulterius autem epilogando dicit quod dictum est, quid est ens per accidens, et quae est causa eius, et quod de eo non potest esse scientia.</p>

</div3></div2>
<div2 n="3"><head>Lectio 3</head>
<A NAME="82757"/>
<div3><head>n. 1</head>
<p>Postquam philosophus determinavit de ente per accidens, hic excludit quamdam opinionem, per quam tollitur totum ens per accidens.
	Quidam enim posuerunt, quod quicquid fit in mundo habet aliquam causam per se; et iterum quod qualibet causa posita, necesse est sequi effectum eius.
	Unde sequebatur quod per quamdam connexionem causarum omnia ex necessitate acciderent, et nihil esset per accidens in rebus.
	Et ideo hanc opinionem philosophus intendit destruere: et circa hoc tria facit.
	Primo enim destruit praedictam opinionem.
	Secundo infert quamdam conclusionem ex praedictis, ibi, palam ergo quia usque ad aliquod et cetera.
	Tertio movet quamdam quaestionem quae ex praedictis occasionatur, ibi, sed ad principium quale.
	Dicit ergo primo, quod palam erit ex sequentibus quod principia et causae generationis et corruptionis aliquorum <hi>sunt generabilia et corruptibilia</hi>, idest contingit generari et corrumpi sine generatione et corruptione, idest sine hoc quod sequatur generatio et corruptio.
	Non enim oportet, quod si generatio alicuius rei vel corruptio est causa generationis aut corruptionis rei alterius, quod posita generatione vel corruptione causae, de necessitate sequatur generatio vel corruptio effectus: quia quaedam causae sunt agentes ut in pluribus: unde eis positis, adhuc potest impediri effectus per accidens, sicut propter indispositionem materiae, vel propter occursum contrarii agentis, vel propter aliquid huiusmodi.</p>
</div3>

<A NAME="82758"/>
<div3><head>n. 2</head>
<p>Sciendum tamen, quod Avicenna probat in sua metaphysica, quod nullus effectus sit possibilis in comparatione ad suam causam, sed solum necessarius.
	Si enim posita causa, possibile est effectum non poni, et poni, id autem quod est in potentia inquantum huiusmodi reducitur in actum per aliquod ens actu, oportebit ergo quod aliquid aliud a causa faciat ibi sequi effectum in actu.
	Causa igitur illa non erat sufficiens.
	Et hoc videtur contra id, quod philosophus hic dicit.</p>
</div3>

<A NAME="82759"/>
<div3><head>n. 3</head>
<p>Sed sciendum, quod dictum Avicennae intelligi debet, supposito quod nullum impedimentum causae adveniat.
	Necesse est enim causa posita sequi effectum, nisi sit impedimentum, quod quandoque contingit esse per accidens.
	Et ideo philosophus dicit, quod non est necessarium generationem sequi vel corruptionem, positis causis generationis vel corruptionis.</p>
</div3>

<A NAME="82760"/>
<div3><head>n. 4</head>
<p>Si enim non est verum hoc quod dictum est, sequetur, quod omnia erunt ex necessitate, si tamen cum hoc quod dictum est, quod posita causa necesse est sequi effectum, ponatur etiam alia positio, scilicet quod cuiuslibet quod fit et corrumpitur, necesse sit esse aliquam causam per se et non per accidens.
	Ex his enim duabus propositionibus, sequitur omnia esse de necessitate.
	Quod sic probat.</p>
</div3>

<A NAME="82761"/>
<div3><head>n. 5</head>
<p>Si enim quaeratur de aliquo, utrum sit futurum vel non, sequitur ex praedictis, quod alterum sit de necessitate verum: quia si omne quod fit habet causam per se suae factionis, qua posita necesse est ipsum fieri, sequetur quod res illa, de qua quaeritur utrum sit futura, fiat, si sit hoc quod ponitur causa eius; et si illud non fuerit, quod non fiat.
	Et similiter oportet dicere, quod ista causa erit futura, si aliquod aliud quod est causa eius, erit futurum.</p>
</div3>

<A NAME="82762"/>
<div3><head>n. 6</head>
<p>Constat autem, quod tempus quantumcumque futurum accipiatur, sive post centum annos, sive post mille, est finitum, incipiendo a praesenti nunc usque ad illum terminum.
	Cum autem generatio causae praecedat tempore generationem effectus, oportet quod procedendo ab effectu ad causam auferamus aliquid de tempore futuro, et appropinquemus magis ad praesens.
	Omne autem finitum consumitur aliquoties ablato quodam ab ipso.
	Et ita sequitur quod procedendo ab effectu ad causam, et iterum ab illa causa ad eius causam, et sic deinceps, auferatur totum tempus futurum cum sit finitum, et ita perveniatur ad ipsum nunc.</p>
</div3>

<A NAME="82763"/>
<div3><head>n. 7</head>
<p>Quod quidem patet in hoc exemplo.
	Si enim omnis effectus habet aliquam causam per se, ad quam de necessitate sequitur, oportet quod iste de necessitate moriatur, vel per infirmitatem, vel per violentiam, si exit domum suam.
	Exitus enim a domo eius invenitur causa esse mortis eius, vel violentiae; puta si exiens domum invenitur a latronibus et occiditur; vel per infirmitatem; puta si exiens de domo ex aestu incurrit febrem et moritur.
	Et eodem modo hoc erit ex necessitate, scilicet quod exeat domum ad hauriendum aquam si sitit.
	Nam sitis invenitur esse causa ut exeat domum ad hauriendum aquam.
	Similiter per eamdem rationem hoc erit de necessitate, scilicet quod sitiat, si aliquid aliud erit quod est causa sitis: et ita sic procedens de effectu ad causam perveniet ad aliquod <hi>quod nunc est</hi>, idest in aliquod praesens, vel in <hi>aliquod factorum</hi>, idest in aliquod praeteritorum.
	Sicut si dicamus quod sitis erit si comedit mordicantia vel salsa, quae faciunt sitim: hoc autem, scilicet quod comedat salsa vel non comedat, est in praesenti.
	Et ita sequitur quod <hi>praedictum futurum</hi>, scilicet quod iste moriatur vel non moriatur, ex necessitate erit.</p>
</div3>

<A NAME="82764"/>
<div3><head>n. 8</head>
<p>Cum enim quaelibet conditionalis vera sit necessaria, oportet quod ex quo antecedens est positum, quod consequens ex necessitate ponatur.
	Sicut haec est vera, si Socrates currit, movetur.
	Posito ergo quod currat, necesse erit ipsum moveri, dum currit.
	Si autem quilibet effectus habet causam per se, ex qua de necessitate sequitur, oportet quod sit illa conditionalis vera, cuius antecedens est causa et consequens effectus.
	Et licet inter causam, quae nunc est praesens, et effectum qui erit futurus, quandoque sint plurima media, quorum unumquodque est effectus respectu praecedentium, et causa respectu sequentium; tamen sequitur de primo ad ultimum, quod conditionalis sit vera cuius antecedens est praesens et eius consequens quandoque futurum.
	Sicut hic, si comedit salsa, occidetur.
	Antecedens autem ponitur, ex quo praesens est; ergo de necessitate erit quod occidatur.
	Et ita omnia alia futura erunt necessaria, quorum causae proximae vel remotae, sunt praesentes.</p>
</div3>

<A NAME="82765"/>
<div3><head>n. 9</head>
<p>Et similis ratio est si aliquis procedens ab effectibus ad causas, supersiliat <hi>ad facta</hi>, idest ad praeterita, hoc est dicere si reducat effectus futuros in aliquam causam praeteritam non praesentem; quia hoc quod praeteritum est iam est secundum aliquem modum.
	Hoc autem dico inquantum est factum vel praeteritum.
	Licet enim vita Caesaris non sit nunc ut in praesenti, est tamen in praeterito.
	Verum enim est Caesarem vixisse.
	Et ita nunc est ponere verum esse antecedens conditionalis, in cuius antecedente est causa praeterita, et in consequente est causa futura.
	Et sic sequetur, cum omnes effectus futuros oporteat redigere in tales causas praesentes vel praeteritas, quod omnia futura ex necessitate eveniant.
	Sicut nos dicimus quod viventem fore moriturum est necessarium absolute, quia sequitur de necessitate ad aliquid quod iam factum est, scilicet duo contraria esse in eodem corpore per commixtionem.
	Haec enim conditionalis est vera: si aliquod corpus est compositum ex contrariis, corrumpetur.</p>
</div3>

<A NAME="82766"/>
<div3><head>n. 10</head>
<p>Hoc autem est impossibile, quod omnia futura ex necessitate eveniant.
	Ergo illa duo sunt impossibilia, ex quibus hoc sequebatur; scilicet quod quilibet effectus habeat causam per se, et quod causa posita necesse sit effectum poni.
	Quia ex hoc ipso sequeretur quod iam dictum est, quod quorumlibet effectuum futurorum essent aliquae causae iam positae.
	Sicut corruptionis animalis, iam sunt aliquae causae positae.
	Sed quod iste homo moriatur per infirmitatem vel violentiam, nondum habet aliquam causam positam ex qua de necessitate sequatur.</p>
</div3>

<A NAME="82767"/>
<div3><head>n. 11</head>
<p>Deinde cum dicit palam ergo infert quamdam conclusionem ex praedictis; dicens: ergo ex quo non quodlibet, quod fit, habet causam per se, palam, quod in futuris contingentibus, effectus futuri reductio ad causam per se, vadit usque ad aliquod principium; quod quidem principium non reducitur in aliquod principium adhuc per se, sed ipsum erit cuius causa <hi>erit quodcumque evenit</hi>, idest causa casualis, et illius causae casualis non erit aliqua alia causa; sicut iam praedictum est, quod ens per accidens non habet causam neque generationem.
	Verbi gratia, quod iste occidatur a latronibus habet causam per se quia vulneratur; et hoc etiam habet causam per se, quia a latronibus invenitur; sed hoc non habet nisi causam per accidens.
	Hoc enim quod iste qui negotiatur, ad negotium vadens, inter latrones incidat, est per accidens, ut ex praedictis patet.
	Unde eius non oportet ponere aliquam causam.
	Ens enim per accidens, ut supra dictum est, non habet generationem, et ita eius generationis causam per se quaerere non oportet.</p>
</div3>

<A NAME="82768"/>
<div3><head>n. 12</head>
<p>Deinde cum dicit sed ad principium movet quamdam quaestionem occasionatam ex dictis.
	Dixit enim supra immediate, quod causae entium per accidens reducuntur usque ad aliquod principium, cuius non est ponere aliam causam.
	Et ideo hic inquirit de hac reductione, vel anagoge, quod idem est, ad <hi>quale principium et ad qualem causam debeat fieri</hi>, idest ad quod genus causae vel principii: scilicet utrum ad aliquam causam primam, quae sit causa sicut materia; aut ad aliquam, quae sit causa sicut finis, cuius gratia aliquid fit; aut ad aliquam, quae sit causa sicut movens.
	Praetermittit autem de causa formali, quia quaestio hic habetur de causa generationis rerum, quae fiunt per accidens.
	In generatione autem, forma non habet causalitatem, nisi per modum finis.
	Finis enim et forma in generatione incidunt in idem numero.
	Hanc autem quaestionem hic motam non solvit: sed supponit eius solutionem ab eo quod est determinatum in secundo physicorum.
	Ibi enim ostensum est quod fortuna et casus, quae sunt causae eorum quae fiunt per accidens, reducuntur ad genus causae efficientis.
	Ergo concludit ex praemissis, quod praetermittendum est loqui de ente per accidens, ex quo determinatum est sufficienter secundum id quod de eo determinari potest.</p>
</div3>

<A NAME="82769"/>
<div3><head>n. 13</head>
<p>Attendendum est autem quod ea quae philosophus hic tradit, videntur removere quaedam, quae secundum philosophiam ab aliquibus ponuntur, scilicet fatum et providentiam.
	Vult enim hic philosophus, quod non omnia quae fiunt, reducantur in aliquam causam per se, ex qua de necessitate sequantur: alias sequeretur, quod omnia essent ex necessitate, et nihil per accidens esset in rebus.
	Illi autem, qui ponunt fatum, dicunt, contingentia, quae hic fiunt, quae videntur per accidens, esse reducibilia in aliquam virtutem corporis caelestis, per cuius actionem ea quae secundum se considerata per accidens fieri videntur, cum quodam ordine producantur.
	Et similiter illi, qui ponunt providentiam, ea quae aguntur hic, dicunt esse ordinata secundum ordinem providentiae.</p>
</div3>

<A NAME="82770"/>
<div3><head>n. 14</head>
<p>Ex utraque igitur positione duo videntur sequi, quae sunt contraria his, quae hic philosophus determinat: quorum primum est: in rebus nihil fit per accidens neque a fortuna neque a casu.
	Quae enim secundum aliquem ordinem procedunt, non sunt per accidens.
	Sunt enim vel semper vel in maiori parte.
	Secundum autem est, quod omnia ex necessitate eveniant.
	Si enim omnia ex necessitate eveniunt quorum causa vel ponitur in praesenti, vel iam est posita in praeterito, ut ratio philosophi procedit, eorum autem quae sunt sub providentia vel fato causa ponitur in praesenti, et iam posita est in praeterito, eo quod providentia est immutabilis et aeterna, motus etiam caeli est invariabilis: videtur sequi quod ea quae sunt sub providentia vel fato, ex necessitate contingant.
	Et ita, si omnia quae hic aguntur, fato et providentia subduntur, sequitur quod omnia ex necessitate proveniant.
	Videtur ergo quod secundum intentionem philosophi non sit ponere neque providentiam neque fatum.</p>
</div3>

<A NAME="82771"/>
<div3><head>n. 15</head>
<p>Ad horum autem evidentiam considerandum est, quod quanto aliqua causa est altior, tanto eius causalitas ad plura se extendit.
	Habet enim causa altior proprium causatum altius quod est communius et in pluribus inventum.
	Sicut in artificialibus patet quod ars politica, quae est supra militarem, ad totum statum communitatis se extendit.
	Militaris autem solum ad eos, qui in ordine militari continentur.
	Ordinatio, autem quae est in effectibus ex aliqua causa tantum se extendit quantum extendit se illius causae causalitas.
	Omnis enim causa per se habet determinatos effectus, quos secundum aliquem ordinem producit.
	Manifestum igitur est, quod effectus relati ad aliquam inferiorem causam nullum ordinem habere videntur, sed per accidens sibiipsis coincidunt; qui si referantur ad superiorem causam communem, ordinati inveniuntur, et non per accidens coniuncti, sed ab una per se causa simul producti sunt.</p>
</div3>

<A NAME="82772"/>
<div3><head>n. 16</head>
<p>Sicut floritio huius herbae vel illius, si referatur ad particularem virtutem, quae est in hac planta vel in illa, nullum ordinem habere videtur,- immo videtur esse accidens -, quod hac herba florente illa floreat.
	Et hoc ideo, quia causa virtutis huius plantae extendit se ad floritionem huius, et non ad floritionem alterius: unde est quidem causa, quod haec planta floreat, non autem quod simul cum altera.
	Si autem ad virtutem corporis caelestis, quae est causa communis, referatur, invenitur hoc non esse per accidens, quod hac herba florente illa floreat, sed esse ordinatum ab aliqua prima causa hoc ordinante, quae simul movet utramque herbam ad floritionem.</p>
</div3>

<A NAME="82773"/>
<div3><head>n. 17</head>
<p>Invenitur autem in rebus triplex causarum gradus.
	Est enim primo causa incorruptibilis et immutabilis, scilicet divina; sub hac secundo est causa incorruptibilis, sed mutabilis; scilicet corpus caeleste; sub hac tertio sunt causae corruptibiles et mutabiles.
	Hae igitur causae in tertio gradu existentes sunt particulares, et ad proprios effectus secundum singulas species determinatae: ignis enim generat ignem, et homo generat hominem, et planta plantam.</p>
</div3>

<A NAME="82774"/>
<div3><head>n. 18</head>
<p>Causa autem secundi gradus est quodammodo universalis, et quodammodo particularis.
	Particularis quidem, quia se extendit ad aliquod genus entium determinatum, scilicet ad ea quae per motum in esse producuntur; est enim causa movens et mota.
	Universalis autem, quia non ad unam tantum speciem mobilium se extendit causalitas eius, sed ad omnia, quae alterantur et generantur et corrumpuntur: illud enim quod est primo motum, oportet esse causam omnium consequenter mobilium.</p>
</div3>

<A NAME="82775"/>
<div3><head>n. 19</head>
<p>Sed causa primi gradus est simpliciter universalis: eius enim effectus proprius est esse: unde quicquid est, et quocumque modo est, sub causalitate et ordinatione illius causae proprie continetur.</p>
</div3>

<A NAME="82776"/>
<div3><head>n. 20</head>
<p>Si igitur ea quae hic sunt contingentia, reducamus in causas proximas particulares tantum, inveniuntur multa fieri per accidens, tum propter concursum duarum causarum, quarum una sub altera non continetur, sicut cum praeter intentionem occurrunt mihi latrones. (Hic enim concursus causatur ex duplici virtute motiva, scilicet mea et latronum).
	Tum etiam propter defectum agentis, cui accidit debilitas, ut non possit pervenire ad finem intentum; sicut cum aliquis cadit in via propter lassitudinem.
	Tum etiam propter indispositionem materiae, quae non recipit formam intentam ab agente, sed alterius modi sicut accidit in monstruosis partibus animalium.</p>
</div3>

<A NAME="82777"/>
<div3><head>n. 21</head>
<p>Haec autem contingentia, si ulterius in causam caelestem reducantur, multa horum invenientur non esse per accidens; quia causae particulares etsi non continentur sub se invicem, continentur tamen sub una causa communi caelesti; unde concursus earum potest habere aliquam unam causam caelestem determinatam.
	Quia etiam virtus corporis caelestis et incorruptibilis est et impassibilis, non potest exire aliquis effectus ordinem causalitatis eius propter defectum vel debilitatem ipsius virtutis.
	Sed quia agit movendo, et omne tale agens requirit materiam determinatam et dispositam, potest contingere quod in rebus naturalibus virtus caelestis non consequatur suum effectum propter materiae indispositionem; et hoc erit per accidens.</p>
</div3>

<A NAME="82778"/>
<div3><head>n. 22</head>
<p>Quamvis igitur multa, quae videntur esse per accidens reducendo ipsa ad causas particulares, inveniantur non esse per accidens reducendo ipsa ad causam communem universalem, scilicet virtutem caelestem, tamen etiam hac reductione facta, inveniuntur esse aliqua per accidens, sicut superius est habitum a philosopho.
	Quando enim agens aliquod inducit effectum suum ut in pluribus, et non semper, sequetur, quod deficiat in paucioribus, et hoc per accidens est.
	Si igitur corpora caelestia effectos suos inducunt in inferiora corpora, ut in pluribus, et non semper, propter materiae indispositionem, sequetur, quod ipsum sit per accidens, quod virtus caelestis effectum suum non consequatur.</p>
</div3>

<A NAME="82779"/>
<div3><head>n. 23</head>
<p>Licet etiam ex hoc inveniantur aliqua per accidens, facta reductione ad corpus caeleste: quia in istis inferioribus sunt aliquae causae agentes, quae possunt per se agere absque impressione corporis caelestis, scilicet animae rationales, ad quas non pertingit virtus corporis caelestis (cum sint formae corporibus non subiectae), nisi forte per accidens, inquantum scilicet ex impressione corporis caelestis fit aliqua immutatio in corpore, et per accidens in viribus animae, quae sunt actus quarumdam partium corporis, ex quibus anima rationalis inclinatur ad agendum, licet nulla necessitas inducatur, cum habeat liberum dominium super passiones, ut eis dissentiat.
	Illa igitur, quae in his inferioribus inveniuntur per accidens fieri reducendo ad has causas, scilicet animas rationales, prout non sequuntur inclinationem, quae est ex impressione caelesti, non invenientur per se fieri per reductionem ad virtutem corporis caelestis.</p>
</div3>

<A NAME="82780"/>
<div3><head>n. 24</head>
<p>Et sic patet, quod positio fati, quae est quaedam dispositio inhaerens rebus inferioribus ex actione corporis caelestis, non removet omnia ea quae sunt per accidens.</p>
</div3>

<A NAME="82781"/>
<div3><head>n. 25</head>
<p>Sed si ulterius ista contingentia reducantur in causam altissimam divinam, nihil inveniri poterit, quod ab ordine eius exeat, cum eius causalitas extendat se ad omnia inquantum sunt entia.
	Non potest igitur sua causalitas impediri per indispositionem materiae; quia et ipsa materia, et eius dispositiones non exeunt ab ordine illius agentis, quod est agens per modum dantis esse, et non solum per modum moventis et alterantis.
	Non enim potest dici, quod materia praesupponatur ad esse, sicut praesupponitur ad moveri, ut eius subiectum; quinimo est pars essentiae rei.
	Sicut igitur virtus alterantis et moventis non impeditur ex essentia motus, aut ex termino eius, sed ex subiecto, quod praesupponitur; ita virtus dantis esse non impeditur a materia, vel a quocumque, quod adveniat qualitercumque ad esse rei.
	Ex quo etiam patet, quod nulla causa agens potest esse in istis inferioribus, quae eius ordini non subdatur.</p>
</div3>

<A NAME="82782"/>
<div3><head>n. 26</head>
<p>Relinquitur igitur quod omnia, quae hic fiunt, prout ad primam causam divinam referuntur, inveniuntur ordinata et non per accidens existere; licet per comparationem ad alias causas per accidens esse inveniantur.
	Et propter hoc secundum fidem Catholicam dicitur, quod nihil fit temere sive fortuito in mundo, et quod omnia subduntur divinae providentiae.
	Aristoteles autem hic loquitur de contingentibus quae hic fiunt, in ordine ad causas particulares, sicut per eius exemplum apparet.</p>
</div3>

<A NAME="82783"/>
<div3><head>n. 27</head>
<p>Nunc autem restat videre quomodo positio fati et providentiae non tollit a rebus contingentiam, quasi omnia ex necessitate eveniant.
	Et de fato quidem manifestum est per ea quae dicta sunt.
	Iam enim est ostensum, quod licet corpora caelestia et eorum motus et actiones quantum in ipsis est necessitatem habeant, tamen effectus eorum in istis inferioribus potest deficere, vel propter indispositionem materiae, vel propter animam rationalem quae habet liberam electionem sequendi inclinationes, quae sunt ex impressione caelesti, vel non sequendi: et ita relinquitur, quod huiusmodi effectus non ex necessitate, sed contingenter proveniant.
	Non enim positio causae caelestis est positio causae talis, ad quam de necessitate sequatur effectus, sicut ad compositionem ex contrariis sequitur mors animalis, ut in litera tangitur.</p>
</div3>

<A NAME="82784"/>
<div3><head>n. 28</head>
<p>Sed de providentia maiorem habet difficultatem.
	Providentia enim divina falli non potest.
	Haec enim duo sunt incompossibilia, quod aliquid sit provisum a Deo, et non fiat: et ita videtur, quod ex quo providentia iam ponitur, quod eius effectum necesse sit sequi.</p>
</div3>

<A NAME="82785"/>
<div3><head>n. 29</head>
<p>Sed sciendum est, quod ex eadem causa dependet effectus, et omnia quae sunt per se accidentia illius effectus.
	Sicut enim homo est a natura, ita et omnia eius per se accidentia, ut risibile, et mentis disciplinae susceptibile.
	Si autem aliqua causa non faciat hominem simpliciter sed hominem talem, eius non erit constituere ea quae sunt per se accidentia hominis, sed solum uti eis.
	Politicus enim facit hominem civilem; non tamen facit eum mentis disciplinae susceptibilem, sed hac eius proprietate utitur ad hoc quod homo fiat civilis.</p>
</div3>

<A NAME="82786"/>
<div3><head>n. 30</head>
<p>Sicut autem dictum est, ens inquantum ens est, habet causam ipsum Deum: unde sicut divinae providentiae subditur ipsum ens, ita etiam omnia accidentia entis inquantum est ens, inter quae sunt necessarium et contingens.
	Ad divinam igitur providentiam pertinet non solum quod faciat hoc ens, sed quod det ei contingentiam vel necessitatem.
	Secundum enim quod unicuique dare voluit contingentiam vel necessitatem, praeparavit ei causas medias, ex quibus de necessitate sequatur, vel contingenter.
	Invenitur igitur uniuscuiusque effectus secundum quod est sub ordine divinae providentiae necessitatem habere.
	Ex quo contingit quod haec conditionalis est vera, si aliquid est a Deo provisum, hoc erit.</p>
</div3>

<A NAME="82787"/>
<div3><head>n. 31</head>
<p>Secundum autem quod effectus aliquis consideratur sub ordine causae proximae, sic non omnis effectus est necessarius; sed quidam necessarius et quidam contingens secundum analogiam suae causae.
	Effectus enim in suis naturis similantur causis proximis, non autem remotis, ad quarum conditionem pertingere non possunt.</p>
</div3>

<A NAME="82788"/>
<div3><head>n. 32</head>
<p>Sic ergo patet, quod cum de divina providentia loquimur, non est dicendum solum, hoc est provisum a Deo ut sit, sed hoc est provisum a Deo, ut contingenter sit, vel ut necessario sit.
	Unde non sequitur secundum rationem Aristotelis hic inductam, quod ex quo divina providentia est posita, quod omnes effectus sint necessarii; sed necessarium est effectus esse contingenter, vel de necessitate.
	Quod quidem est singulare in hac causa, scilicet in divina providentia.
	Reliquae enim causae non constituunt legem necessitatis vel contingentiae, sed constituta a superiori causa utuntur.
	Unde causalitati cuiuslibet alterius causae subditur solum quod eius effectus sit.
	Quod autem sit necessario vel contingenter, dependet ex causa altiori, quae est causa entis inquantum est ens; a qua ordo necessitatis et contingentiae in rebus provenit.</p>

</div3></div2>
<div2 n="4"><head>Lectio 4</head>
<A NAME="82789"/>
<div3><head>n. 1</head>
<p>Postquam determinavit philosophus de ente per accidens, hic determinat de ente, quod significat veritatem propositionis: et circa hoc duo facit.
	Primo determinat qualiter dicatur huiusmodi ens.
	Secundo removet ipsum a principali consideratione huius scientiae, ibi, quoniam autem complexio et cetera.
	Circa primum tria facit.
	Primo ostendit qualiter huiusmodi ens dicatur.
	Secundo respondet cuidam quaestioni, ibi, quomodo autem quod simul et cetera.
	Tertio manifestat quoddam quod dixerat, ibi, non est autem verum et falsum in rebus et cetera.
	Dicit ergo <hi>quod ens quoddam dicitur quasi verum</hi>, idest quod nihil aliud significat nisi veritatem.
	Cum enim interrogamus si homo est animal, respondetur quod est; per quod significatur, propositionem praemissam esse veram.
	Et eodem modo non ens significat quasi falsum.
	Cum enim respondetur, non est, significatur quod proposita oratio sit falsa.
	Hoc autem ens, quod dicitur quasi verum, et non ens, quod dicitur quasi falsum, consistit circa compositionem et divisionem.
	Voces enim incomplexae neque verum neque falsum significant; sed voces complexae, per affirmationem aut negationem veritatem aut falsitatem habent.
	Dicitur autem hic affirmatio compositio, quia significat praedicatum inesse subiecto.
	Negatio vero dicitur hic divisio, quia significat praedicatum a subiecto removeri.</p>
</div3>

<A NAME="82790"/>
<div3><head>n. 2</head>
<p>Et cum voces sint signa intellectuum, similiter dicendum est de conceptionibus intellectus.
	Quae enim sunt simplices, non habent veritatem neque falsitatem, sed solum illae quae sunt complexae per affirmationem vel negationem.</p>
</div3>

<A NAME="82791"/>
<div3><head>n. 3</head>
<p>Et quia praedictum ens et non ens, scilicet verum et falsum, consistit in compositione et divisione, ideo similiter consistit circa partitionem contradictionis.
	Unaquaeque enim contradictionum partiuntur sibi invicem verum et falsum; ita quod altera pars est vera, et altera pars est falsa.
	Cum enim contradictio ex affirmatione et negatione constituatur, utraque autem harum ex praedicato sit et subiecto, praedicatum et subiectum dupliciter se possunt habere.
	Aut enim sunt coniuncta in rerum natura, sicut homo et animal; aut sunt disiuncta, ut homo et asinus.</p>
</div3>

<A NAME="82792"/>
<div3><head>n. 4</head>
<p>Si ergo formantur duae contradictiones: una ex terminis coniunctis, ut, homo est animal, homo non est animal; alia ex terminis disiunctis, ut, homo est asinus, homo non est asinus, utramque contradictionem inter se condividunt verum et falsum; ita quod verum pro parte sua <hi>habet affirmationem in composito</hi>, idest in terminis coniunctis, et <hi>negationem in disiuncto</hi>, idest in terminis disiunctis.
	Hae enim duae sunt verae, homo est animal et homo non est asinus.
	Sed falsum pro sua parte habet <hi>contradictionem partitionis</hi>, idest contradictoria eorum, quae cedunt in partem veri.
	Habet enim falsum pro sua parte negationem in coniuncto, et affirmationem in disiuncto.
	Hae enim duae sunt falsae, homo non est animal, et homo est asinus.</p>
</div3>

<A NAME="82793"/>
<div3><head>n. 5</head>
<p>Deinde cum dicit quomodo autem removet quamdam dubitationem, quae posset occasionari ex dictis.
	Dixerat enim quod verum et falsum consistunt in compositione et divisione, vocum quidem secundario, intellectus autem primo et principaliter: omnis autem compositio vel divisio plurium est: et ideo potest esse dubium, quomodo ista quae componuntur et dividuntur, intellectus intelligat: utrum scilicet simul, aut separatim.
	Sed dicit, quod hoc pertinet ad alium sermonem, scilicet ad librum de anima.</p>
</div3>

<A NAME="82794"/>
<div3><head>n. 6</head>
<p>Et quia simul dupliciter dicitur, quandoque enim significat unitatem, sicut dicimus simul esse secundum tempus quae sunt in uno et eodem instanti: quandoque vero significat coniunctionem et vicinitatem eorum quae consequenter se habent, sicut dicimus duos homines esse simul secundum locum, quorum loca sunt coniuncta et consequenter se habentia, et secundum tempus, quae se tempore consequuntur: ideo exponit quaestionem motam, qua quaesivit utrum simul aut separatim intelligat intellectus ea quae componuntur et dividuntur: dicens, quod non intelligit simul secundum quod aliqua dicuntur esse simul, ut consequenter se habent; sed secundum quod aliqua dicuntur esse simul in eo quod fit aliquid unum.</p>
</div3>

<A NAME="82795"/>
<div3><head>n. 7</head>
<p>Et in hoc innuitur solutio quaestionis.
	Si enim intellectus intelligat hominem et animal unumquodque secundum se, ut sunt duo quaedam, intelligit ea consequenter duabus conceptionibus simplicibus, non formans ex eis affirmationem neque negationem.
	Cum autem ex eis format compositionem vel divisionem, intelligit ambo ut unum, inquantum scilicet ex eis aliquod unum fit: sicut etiam partes cuiuslibet totius intelligit intellectus ut unum, intelligendo ipsum totum.
	Non enim intelligit domum intelligendo prius fundamentum et postea parietem et postea tectum; sed omnia ista intelligit simul, inquantum ex eis fit unum.
	Similiter intelligit praedicatum et subiectum simul, inquantum ex eis fit unum, scilicet affirmatio et negatio.</p>
</div3>

<A NAME="82796"/>
<div3><head>n. 8</head>
<p>Deinde cum dicit non est autem.
	Manifestat quoddam quod dixerat scilicet quod verum et falsum sint in compositione et divisione.
	Quod quidem probat per modum cuiusdam divisionis.
	Eorum enim, quae dicuntur voce, quaedam sunt in rebus extra animam, quaedam autem sunt in anima tantum.
	Album enim et nigrum sunt extra animam; sed rationes horum sunt in anima tantum.
	Posset autem aliquis credere, quod verum et falsum sint etiam in rebus sicut bonum et malum; ita quod verum sit quoddam bonum, et falsum sit quoddam malum: hoc enim oporteret si verum et falsum essent in rebus.
	Verum enim quamdam perfectionem naturae significat, falsum vero defectum.
	Omnis autem perfectio in rebus existens, ad perfectionem et bonitatem naturae pertinet, defectus vero et privatio ad malitiam.</p>
</div3>

<A NAME="82797"/>
<div3><head>n. 9</head>
<p>Sed ipse hoc negat; dicens, quod verum et falsum non sunt in rebus, ita quod verum rationis sit quoddam bonum naturae, et falsum sit quoddam malum; sed <hi>sunt tantum in mente</hi>, idest in intellectu.</p>
</div3>

<A NAME="82798"/>
<div3><head>n. 10</head>
<p>Intellectus autem habet duas operationes, quarum una vocatur indivisibilium intelligentia, per quam intellectus format simplices conceptiones rerum intelligendo quod quid est uniuscuiusque rei.
	Alia eius operatio est per quam componit et dividit.</p>
</div3>

<A NAME="82799"/>
<div3><head>n. 11</head>
<p>Verum autem et falsum, etsi sint in mente, non tamen sunt circa illam operationem mentis, qua intellectus format simplices conceptiones, et quod quid est rerum.
	Et hoc est quod dicit, quod <hi>verum et falsum, circa simplicia et quod quid est, nec in mente est</hi>.
	Unde relinquitur per locum a divisione, quod ex quo non est in rebus, nec est in mente circa simplicia et quod quid est, quod sit circa compositionem et divisionem mentis primo et principaliter; et secundario vocis, quae significat conceptionem mentis.
	Et ulterius concludit, quod <hi>quaecumque oportet speculari circa ens et non ens sic dictum</hi>, scilicet prout ens significat verum, et non ens falsum, <hi>posterius perscrutandum est</hi>, scilicet in fine noni et etiam in libro de anima, et in logicalibus.
	Tota enim logica videtur esse de ente et non ente sic dicto.</p>
</div3>

<A NAME="82800"/>
<div3><head>n. 12</head>
<p>Sciendum est autem, quod cum quaelibet cognitio perficiatur per hoc quod similitudo rei cognitae est in cognoscente; sicut perfectio rei cognitae consistit in hoc quod habet talem formam per quam est res talis, ita perfectio cognitionis consistit in hoc, quod habet similitudinem formae praedictae.
	Ex hoc autem, quod res cognita habet formam sibi debitam, dicitur esse bona; et ex hoc, quod aliquem defectum habet, dicitur esse mala.
	Et eodem modo ex hoc quod cognoscens habet similitudinem rei cognitae, dicitur habere veram cognitionem: ex hoc vero, quod deficit a tali similitudine, dicitur falsam cognitionem habere.
	Sicut ergo bonum et malum designant perfectiones, quae sunt in rebus: ita verum et falsum designant perfectiones cognitionum.</p>
</div3>

<A NAME="82801"/>
<div3><head>n. 13</head>
<p>Licet autem in cognitione sensitiva possit esse similitudo rei cognitae, non tamen rationem huius similitudinis cognoscere ad sensum pertinet, sed solum ad intellectum.
	Et ideo, licet sensus de sensibili possit esse verus, tamen sensus veritatem non cognoscit, sed solum intellectus: et propter hoc dicitur quod verum et falsum sunt in mente.</p>
</div3>

<A NAME="82802"/>
<div3><head>n. 14</head>
<p>Intellectus autem habet apud se similitudinem rei intellectae, secundum quod rationes incomplexorum concipit; non tamen propter hoc ipsam similitudinem diiudicat, sed solum cum componit vel dividit.
	Cum enim intellectus concipit hoc quod est animal rationale mortale, apud se similitudinem hominis habet; sed non propter hoc cognoscit se hanc similitudinem habere, quia non iudicat hominem esse animal rationale et mortale: et ideo in hac sola secunda operatione intellectus est veritas et falsitas, secundum quam non solum intellectus habet similitudinem rei intellectae, sed etiam super ipsam similitudinem reflectitur, cognoscendo et diiudicando ipsam.
	Ex his igitur patet, quod veritas non est in rebus, sed solum in mente, et etiam in compositione et divisione.</p>
</div3>

<A NAME="82803"/>
<div3><head>n. 15</head>
<p>Et si res dicatur aliquando falsa, vel etiam definitio, hoc erit in ordine ad affirmationem et ad negationem.
	Dicitur enim res falsa, ut in fine quinti habitum est, aut quae non est omnino, sicut diametrum commensurabilem; aut quia est quidem, sed est apta nata videri aliter quam sit.
	Et similiter definitio dicitur falsa aut quia nullius, vel quia assignatur alteri quam ei cuius est.
	In omnibus enim his modis patet quod falsum in rebus vel in definitionibus dicitur, ratione falsae enunciationis de ipsis.</p>
</div3>

<A NAME="82804"/>
<div3><head>n. 16</head>
<p>Et similiter patet de vero.
	Nam res dicitur vera, quando habet propriam formam, quae ei ostenditur inesse.
	Et definitio vera, quae vere competit ei cui assignatur.</p>
</div3>

<A NAME="82805"/>
<div3><head>n. 17</head>
<p>Patet etiam quod nihil prohibet verum esse quoddam bonum, secundum quod intellectus cognoscens accipitur ut quaedam res.
	Sicut enim quaelibet alia res dicitur bona sua perfectione, ita intellectus cognoscens, sua veritate.</p>
</div3>

<A NAME="82806"/>
<div3><head>n. 18</head>
<p>Apparet etiam ex his quae hic dicuntur, quod verum et falsum, quae sunt obiecta cognitionis, sunt in mente.
	Bonum vero et malum, quae sunt obiecta appetitus, sunt in rebus.
	Item quod, sicut cognitio perficitur per hoc quod res cognitae sunt in cognoscente, ita appetitus quicumque perficitur per ordinem appetentis ad res appetibiles.</p>
</div3>

<A NAME="82807"/>
<div3><head>n. 19</head>
<p>Deinde cum dicit quoniam autem excludit ens verum et ens per accidens a principali consideratione huius doctrinae; dicens, quod compositio et divisio, in quibus est verum et falsum, est in mente, et non in rebus.
	Invenitur siquidem et in rebus aliqua compositio; sed talis compositio efficit unam rem, quam intellectus recipit ut unum simplici conceptione.
	Sed illa compositio vel divisio, qua intellectus coniungit vel dividit sua concepta, est tantum in intellectu, non in rebus.
	Consistit enim in quadam duorum comparatione conceptorum; sive illa duo sint idem secundum rem, sive diversa.
	Utitur enim intellectus quandoque uno ut duobus compositionem formans; sicut dicitur, homo est homo: ex quo patet quod talis compositio est solum in intellectu, non in rebus.
	Et ideo illud, quod est ita ens sicut verum in tali compositione consistens, est alterum ab his quae proprie sunt entia, quae sunt res extra animam, quarum unaquaeque est <hi>aut quod quid est</hi>, idest substantia, aut quale, aut quantum, aut aliquod incomplexum, quod mens copulat vel dividit.</p>
</div3>

<A NAME="82808"/>
<div3><head>n. 20</head>
<p>Et ideo utrumque est praetermittendum; scilicet et ens per accidens, et ens quod significat verum; quia huius, scilicet entis per accidens, causa est indeterminata, et ideo non cadit sub arte, ut ostensum est.
	Illius vero, scilicet entis veri, causa est <hi>aliqua passio mentis</hi>, idest operatio intellectus componentis et dividentis.
	Et ideo pertinet ad scientiam de intellectu.</p>
</div3>

<A NAME="82809"/>
<div3><head>n. 21</head>
<p>Et alia ratio est, quia <hi>utrumque</hi>, scilicet ens verum et ens per accidens, sunt circa aliquod genus entis, non circa ens simpliciter per se quod est in rebus; et non ostendunt aliquam aliam naturam entis existentem extra per se entia.
	Patet enim quod ens per accidens est ex concursu accidentaliter entium extra animam, quorum unumquodque est per se.
	Sicut grammaticum musicum licet sit per accidens, tamen et grammaticum et musicum est per se ens, quia utrumque per se acceptum, habet causam determinatam.
	Et similiter intellectus compositionem et divisionem facit circa res, quae sub praedicamentis continentur.</p>
</div3>

<A NAME="82810"/>
<div3><head>n. 22</head>
<p>Unde si determinetur sufficienter illud genus entis quod continetur sub praedicamento, manifestum erit et de ente per accidens, et de ente vero.
	Et propter hoc huiusmodi entia praetermittuntur.
	Sed perscrutandae sunt causae et principia ipsius entis per se dicti, inquantum est ens.
	De quo palam est ex his quae determinavimus in quinto libro; ubi dictum est, quoties unumquodque talium nominum dicitur, quod ens dicitur multipliciter, sicut infra in principio septimi sequetur.</p>

</div3>
</div2>

</div1>
<div1 n="7"><head>Liber 7</head>
<div2 n="1"><head>Lectio 1</head>
<A NAME="82811"/>
<div3><head>n. 1</head>
<p>Postquam philosophus removit a principali consideratione huius scientiae ens per accidens, et ens secundum quod significat verum, hic incipit determinare de ente per se, quod est extra animam, de quo est principalis consideratio huius scientiae.
	Dividitur autem pars ista in duas partes.
	Haec enim scientia et determinat de ente inquantum est ens, et de primis principiis entium, ut in sexto libro est habitum.
	In prima ergo parte determinatur de ente.
	In secunda de primis principiis entis, in duodecimo libro, ibi, de substantia quidem et cetera.
	Quia vero ens et unum se consequuntur, et sub eadem consideratione cadunt, ut in principio quarti est habitum, ideo prima pars dividitur in partes duas.
	In prima determinat de ente.
	In secunda de uno et de his quae consequuntur ad unum, in decimo libro, ibi, unum quia multis dicitur.
	Ens autem per se, quod est extra animam, dupliciter dividitur, ut in quinto libro est habitum.
	Uno modo per decem praedicamenta, alio modo per potentiam et actum.
	Dividitur ergo prima pars in duas.
	In prima determinat de ente secundum quod dividitur per decem praedicamenta.
	In secunda determinat de ente secundum quod dividitur per potentiam et actum, in nono libro, ibi, ergo de primo ente et cetera.</p>
</div3>

<A NAME="82812"/>
<div3><head>n. 2</head>
<p>Prima autem pars dividitur in duas.
	In prima ostendit quod ad determinandum de ente, prout in decem praedicamenta dividitur, oportet determinare de sola substantia.
	In secunda incipit de substantia determinare, ibi, dicitur autem substantia et si non multiplicius et cetera.
	Circa primum duo facit.
	Primo ostendit quod de substantia est determinandum.
	Secundo ostendit quid de ea sit tractandum, ibi, videtur autem substantia.
	Circa primum duo facit.
	Primo ostendit quod intendens tractare de ente, de sola substantia debet tractare per rationem.
	Secundo per consuetudinem aliorum, ibi, et quod olim, et nunc et cetera.
	Intendit ergo in prima parte talem rationem ponere.
	Illud quod est primum inter entia quasi ens simpliciter et non secundum quid, sufficienter demonstrat naturam entis: sed substantia est huiusmodi; ergo sufficit ad cognoscendum naturam entis determinare de substantia.
	Circa hoc autem duo facit.
	Primo ostendit, quod substantia sit primum ens.
	Secundo ostendit quomodo dicatur primum, ibi, multipliciter quidem igitur dicitur primum et cetera.
	Circa primum duo facit.</p>
</div3>

<A NAME="82813"/>
<div3><head>n. 3</head>
<p>Primo proponit intentum quod ens dicitur multipliciter, ut dictum est in quinto libro, in quo diviserat quoties dicuntur huiusmodi nomina, quia quoddam ens significat <hi>quid est et hoc aliquid</hi>, idest substantiam; ut per <hi>quid</hi>, intelligatur essentia substantiae, per hoc <hi>aliquid</hi> suppositum, ad quae duo omnes modi substantiae reducuntur, ut in quinto est habitum.
	Illud vero significat qualitatem vel quantitatem, aut aliquid aliorum praedicamentorum.
	Et cum ens tot modis dicatur, palam est quod inter omnia entia, primum est <hi>quod quid est</hi>, idest ens quod significat substantiam.</p>
</div3>

<A NAME="82814"/>
<div3><head>n. 4</head>
<p>Secundo ibi, nam quando probat propositum; et utitur tali ratione.
	Quod est per se et simpliciter in unoquoque genere, est prius eo quod est per aliud et secundum quid.
	Sed substantia est ens simpliciter et per seipsam: omnia autem alia genera a substantia sunt entia secundum quid et per substantiam: ergo substantia est prima inter alia entia.</p>
</div3>

<A NAME="82815"/>
<div3><head>n. 5</head>
<p>Minorem autem dupliciter manifestat.
	Primo ex ipso modo loquendi sive praedicandi; dicens, quod ex hoc palam est quod substantia sit primum entium, quia quando dicimus de aliquo quale quid sit, dicimus ipsum esse aut bonum aut malum.
	Haec enim significant qualitatem, quae aliud est a substantia et quantitate.
	Tricubitum autem significat quantitatem, et homo significat substantiam.
	Et ideo quando dicimus quale est aliquid, non dicimus ipsum esse tricubitum neque hominem.
	Sed quando dicimus quid est de aliquo, non dicimus ipsum esse album, nec calidum, quae significant qualitatem; nec tricubitum, quod significat quantitatem; sed hominem aut Deum, quae significant substantiam.</p>
</div3>

<A NAME="82816"/>
<div3><head>n. 6</head>
<p>Ex quo patet quod illa quae significant substantiam, dicunt quid est aliquid absolute.
	Quae autem praedicant qualitatem, non dicunt quid est illud de quo praedicatur absolute, sed quale quid.
	Et simile est in quantitate, et aliis generibus.</p>
</div3>

<A NAME="82817"/>
<div3><head>n. 7</head>
<p>Et ex hoc patet quod ipsa substantia dicitur ens ratione suiipsius, quia absolute significantia substantiam significant quid est hoc.
	Alia vero dicuntur entia, non quia ipsa habeant secundum se aliquam quidditatem, quasi secundum se entia, cum non ita dicant absolute quid: sed eo quod <hi>sunt talis entis</hi>, idest eo quod habent aliquam habitudinem ad substantiam quae est per se ens; quia non significant quidditatem; inquantum scilicet quaedam sunt qualitates talis entis, scilicet substantiae, et quaedam quantitates, et aliae passiones, vel aliquid aliud tale, quod significatur per alia genera.</p>
</div3>

<A NAME="82818"/>
<div3><head>n. 8</head>
<p>Secundo ibi, unde et probat idem per quoddam signum.
	Quia enim alia entia non sunt entia nisi secundum quod referuntur ad substantiam, ideo potest esse dubitatio de aliis entibus in abstracto significatis, quando non significant cum aliqua habitudine ad substantiam: utrum sint entia vel non entia, scilicet utrum vadere, sanare et sedere et unumquodque istorum in abstracto significatorum sit ens aut non ens.
	Et similiter est in aliis talibus, quae in abstracto significantur; sive significentur per modum actionis, ut praedicta, sive non, ut albedo sive nigredo.</p>
</div3>

<A NAME="82819"/>
<div3><head>n. 9</head>
<p>Pro tanto autem videntur accidentia in abstracto significata esse non entia, quia nihil ipsorum est aptum natum secundum se esse; immo cuiuslibet eorum esse est alteri inesse, et non est possibile aliquid eorum separari a substantia; et ideo quando significantur in abstracto quasi sint secundum se entia et a substantia separata, videtur quod sint non entia.
	Licet modus significandi vocum non consequatur immediate modum essendi rerum, sed mediante modo intelligendi; quia intellectus sunt similitudines rerum, voces autem intellectuum, ut dicitur in primo perihermenias.</p>
</div3>

<A NAME="82820"/>
<div3><head>n. 10</head>
<p>Licet autem modus essendi accidentium non sit ut per se sint, sed solum ut insint, intellectus tamen potest ea per se intelligere, cum sit natus dividere ea quae secundum naturam coniuncta sunt.
	Et ideo nomina abstracta accidentium significant entia quae quidem inhaerent, licet non significent ea per modum inhaerentium.
	Essent autem significata per huiusmodi nomina non entia, si non inessent in re.</p>
</div3>

<A NAME="82821"/>
<div3><head>n. 11</head>
<p>Et quia ista in abstracto significata videntur non entia, magis videntur entia nomina accidentium concreta.
	Magis autem videtur <hi>aliquid entium esse vadens et sedens et sanans</hi> quia determinatur eis aliquod subiectum per ipsam nominis significationem, inquantum significantur in concretione ad subiectum.
	Hoc autem subiectum est substantia.
	Et ideo unumquodque talium nominum, quae significant accidens in concreto, <hi>apparet in tali categoria</hi>, idest videtur importare praedicamentum substantiae; non ita quod praedicamentum substantiae sit pars significationis talium nominum (album enim, ut in praedicamentis dicitur, solam qualitatem significat); sed inquantum huiusmodi nomina significant accidentia ut inhaerentia substantiae.
	Bonum autem aut sedens non dicitur <hi>sine hoc</hi>, idest sine substantia.
	Significat enim accidens concretum substantiae.</p>
</div3>

<A NAME="82822"/>
<div3><head>n. 12</head>
<p>Et quia accidentia non videntur entia prout secundum se significantur, sed solum prout significantur in concretione ad substantiam, palam est quod singula aliorum entium sunt entia propter substantiam.
	Et ex hoc ulterius apparet, quod substantia est <hi>primum ens, et ens simpliciter, et non ens secundum aliquid</hi>, idest secundum quid, sicut est in accidentibus.
	Esse enim album non est simpliciter esse, sed secundum quid.
	Quod ex hoc patet, quia cum incipit esse albus, non dicimus quod incipiat esse simpliciter, sed quia incipiat esse albus.
	Cum enim Socrates incipit esse homo, dicitur simpliciter quod incipit esse.
	Unde patet quod esse hominem significat esse simpliciter.
	Esse autem album significat esse secundum quid.</p>
</div3>

<A NAME="82823"/>
<div3><head>n. 13</head>
<p>Deinde cum dicit multipliciter quidem.
	Ostendit quomodo substantia dicatur primum; et dicit quod cum hoc quod dico primum dicatur multis modis, ut in quinto est habitum, tribus modis substantia est prima inter omnia entia: scilicet secundum cognitionem, et secundum definitionem et secundum tempus.
	Et quod sit prima tempore aliis, ex hoc probatur, quod nullum aliorum praedicamentorum est separabile a substantia, sola autem substantia est separabilis ab aliis: nullum enim accidens invenitur sine substantia, sed aliqua substantia invenitur sine accidente.
	Et sic patet, quod non quandocumque est substantia, est accidens, sed e contrario: et propter hoc substantia est prior tempore.</p>
</div3>

<A NAME="82824"/>
<div3><head>n. 14</head>
<p>Et quod etiam sit prima secundum definitionem, patet, quia in definitione cuiuslibet accidentium oportet ponere definitionem substantiae.
	Sicut enim in definitione simi ponitur nasus, ita in definitione cuiuslibet accidentis ponitur proprium eius subiectum; et ideo sicut animal est prius definitione quam homo, quia definitio animalis ponitur in definitione hominis, eadem ratione substantia est prior definitione accidentibus.</p>
</div3>

<A NAME="82825"/>
<div3><head>n. 15</head>
<p>Quod etiam sit prior ordine cognitionis, patet.
	Illud enim est primum secundum cognitionem, quod est magis notum et magis manifestat rem.
	Res autem unaquaeque magis noscitur, quando scitur eius substantia, quam quando scitur eius quantitas aut qualitas.
	Tunc enim putamus nos maxime scire singula, quando noscitur quid est homo aut ignis, magis quam quando cognoscimus quale est aut quantum, aut ubi, aut secundum aliquod aliud praedicamentum.
	Quare etiam de ipsis, quae sunt in praedicamentis accidentium, tunc scimus singula, quando de unoquoque scimus quid est.
	Sicut quando scimus quid est ipsum quale, scimus qualitatem, et quando scimus quid est ipsum quantum, scimus quantitatem.
	Sicut enim alia praedicamenta non habent esse nisi per hoc quod insunt substantiae, ita non habent cognosci nisi inquantum participant aliquid de modo cognitionis substantiae, quae est cognoscere quid est.</p>
</div3>

<A NAME="82826"/>
<div3><head>n. 16</head>
<p>Deinde cum dicit et quod ostendit idem, scilicet quod de substantia sola est agendum, ex consuetudine aliorum philosophorum: dicens, quod cum sit quaesitum et semper dubitatum apud philosophos <hi>et olim</hi> quantum ad praeteritum, <hi>et nunc</hi> quantum ad praesens, quid est ens: hoc nihil aliud est quaerere et dubitare, quam quid est substantia rerum.</p>
</div3>

<A NAME="82827"/>
<div3><head>n. 17</head>
<p><hi>Hoc enim ens</hi>, scilicet substantiam, quidam dixerunt esse unum vel immobile, sicut Parmenides et Melissus, vel mobile, sicut antiqui naturales ponentes unum tantum materiale principium rerum.
	Solam autem materiam putabant ens esse substantiam.
	Et sic patet, quod cum ponerent unum ens propter unum materiale principium, per unum ens intelligebant unam substantiam.
	Quidam vero posuerunt plura entia quam unum, qui scilicet posuerunt plura principia materialia, et per consequens plures rerum substantias.
	Quorum quidam posuerunt ea finita, ut Empedocles quatuor elementa; quidam vero infinita, ut Anaxagoras infinitas partes consimiles, et Democritus infinita indivisibilia corpora.</p>
</div3>

<A NAME="82828"/>
<div3><head>n. 18</head>
<p>Et ideo si alii philosophi tractantes de entibus attendebant ad solas substantias, et nobis etiam speculandum est <hi>de sic ente</hi>, idest de substantia quid ipsa sit.
	Et hoc inquam maxime, quia de hac principaliter intendimus.
	Et primo, quia per eam alia cognoscuntur <hi>et solum, ut est dicere</hi> quia de substantia sola determinando, de omnibus aliis notitiam facit.
	Et ita quodam modo solum de substantia determinat, et quodam modo non solum.
	Hoc autem significat cum dicit <hi>ut est dicere</hi> vel ut ita dicatur, quod consuevimus dicere de his quae non usquequaque sunt vera.</p>
</div3>

<A NAME="82829"/>
<div3><head>n. 19</head>
<p>Deinde cum dicit videtur autem ostendit quid determinandum sit de substantia: et circa hoc duo facit.
	Primo ponit opiniones aliorum de substantia.
	Secundo dicit, quid de earum veritate est inquirendum, ibi, de his ergo et cetera.
	Circa primum duo facit.
	Primo proponit quid sit manifestum circa substantias; dicens, quod esse substantiam manifestissime inest corporibus.
	Unde animalia et plantas et partes eorum dicimus esse substantias, et etiam alia naturalia corpora, ut ignem, terram, et aquam <hi>et talium singula</hi>, idest talia elementaria corpora, sicut aerem et vaporem secundum opinionem Heracliti, et alia media secundum opinionem aliorum.
	Et etiam omnes partes elementorum, et etiam corpora, quae sunt composita ex elementis, vel ex aliquibus partibus elementorum, sicut particularia corpora mixta <hi>aut ex omnibus elementis</hi>, idest totis, sicut tota ipsa sphaera activorum et passivorum et sicut <hi>etiam caelum</hi> quod et quoddam corpus naturale praeter elementa dicimus esse substantiam, et partes eius, ut astra et luna, et sol.</p>
</div3>

<A NAME="82830"/>
<div3><head>n. 20</head>
<p>Sed utrum hae sensibiles substantiae sint solum substantiae secundum quod ponebant antiqui naturales, vel etiam sint aliquae aliae substantiae ab istis, sicut ponebant Platonici, vel etiam istae non sint substantiae, sed solum sint aliae substantiae ab istis, perscrutandum est.</p>
</div3>

<A NAME="82831"/>
<div3><head>n. 21</head>
<p>Secundo ibi, videntur quibusdam recitat opiniones philosophorum de substantiis non manifestis, dicens, quod quibusdam videtur, quod termini corporis sint rerum substantiae, ut scilicet superficies, et linea et punctus et unitas sint magis substantiae quam corpus et solidum.
	Et haec opinio dividitur: quia quidam nihil talium terminorum opinabantur esse separata a sensibilibus, scilicet Pythagorici.
	Alii vero ponebant quaedam entia sempiterna a sensibilibus separata, quae sunt plura et magis entia quam sensibilia: magis inquam entia, quia ista sunt incorruptibilia et immobilia, haec autem corruptibilia et mobilia; plura vero, quia sensibilia sunt unius ordinis tantum, separata vero duorum: sicut <hi>Plato posuit duas substantias separatas</hi>, idest duos ordines substantiarum separatarum, scilicet species vel ideas, et mathematica.
	Et tertium ordinem posuit substantias corporum sensibilium.</p>
</div3>

<A NAME="82832"/>
<div3><head>n. 22</head>
<p>Sed Leucippus, qui successor fuit Platonis, et ex sorore nepos, posuit plures ordines substantiarum, et in unoquoque etiam inchoavit ab uno, quod ponebat esse principium in quolibet ordine substantiarum.
	Sed aliud quidem unum ponebat esse principium numerorum, quos ponebat esse primas substantias post species; aliud autem magnitudinum, quas ponebat esse secundas substantias; et demum ponebat substantiam animae; et hoc modo protendebat ordinem substantiarum usque ad corruptibilia corpora.</p>
</div3>

<A NAME="82833"/>
<div3><head>n. 23</head>
<p>Sed quidam differebant a Platone et Leucippo, quia non distinguebant inter species, et primum ordinem mathematicorum, qui est numerorum.
	Dicebant enim species et numeros habere eamdem naturam, et omnia <hi>alia esse habita</hi>, idest consequenter se habentia ad numeros, scilicet lineas et superficies usque ad primam caeli substantiam, et alia sensibilia, quae sunt in ultimo ordine.</p>
</div3>

<A NAME="82834"/>
<div3><head>n. 24</head>
<p>Deinde cum dicit de his igitur.
	Ostendit quid circa praedicta dicendum sit; dicens, quod dicendum est quid de praedictis dicitur bene aut non bene, et quae sunt substantiae, et utrum praedicta mathematica et species sint aliquid praeter res sensibiles, aut non.
	Et illae substantiae si sint praeter sensibiles, quem modum essendi habeant.
	Et si ista non sunt praeter sensibiles substantias, utrum sit aliqua alia substantia separabilis, et quare et quomodo; aut nulla est substantia praeter sensibiles.</p>
</div3>

<A NAME="82835"/>
<div3><head>n. 25</head>
<p>Hoc enim determinabit in duodecimo huius et infra.
	Sed tamen antequam haec determinentur, oportet primo ponere et describere quid sit substantia in istis sensibilibus, in quibus substantia manifesta invenitur.
	Quod quidem facit in hoc septimo et in octavo sequenti.</p>

</div3></div2>
<div2 n="2"><head>Lectio 2</head>
<A NAME="82836"/>
<div3><head>n. 1</head>
<p>Postquam ostendit, quod principalis intentio huius scientiae est considerare de substantia, hic incipit de substantia determinare; et dividitur haec pars in duas.
	In prima ostendit modum et ordinem tractandi de substantia.
	In secunda prosequitur tractatum substantiae, ibi, et primo dicemus quaedam de eo.
	Modum autem et ordinem tractandi de substantia ostendit dividendo substantias in suas partes; et docendo de qua partium eius primo et principalius est determinandum, et quae partium ipsius praetermittendae sunt, et quae prius vel posterius considerandae.
	Unde dividitur prima pars in partes tres, secundum divisiones et subdivisiones, quas ponit de substantia.
	Secunda incipit ibi, tale vero modo quodam.
	Tertia vero incipit ibi, confitentur autem et cetera.
	Dicit ergo primo, quod substantia ad minus dicitur quatuor modis, si non dicatur <hi>multiplicius</hi>, idest pluribus modis.
	Sunt enim plures modi, quibus aliqui substantiam nominant; ut patet de dicentibus terminos corporis esse substantias, qui modus hic praetermittitur.
	Quorum quidem modorum primus est secundum quod <hi>quod quid erat esse</hi>, idest quidditas, vel essentia, sive natura rei dicitur eius substantia.</p>
</div3>

<A NAME="82837"/>
<div3><head>n. 2</head>
<p>Secundus modus est prout <hi>universale</hi> dicitur substantia esse, secundum opinionem ponentium ideas species, quae sunt universalia de singularibus praedicata, et sunt horum particularium substantiae.</p>
</div3>

<A NAME="82838"/>
<div3><head>n. 3</head>
<p>Tertius modus est secundum quod <hi>primum genus videtur esse substantia uniuscuiusque</hi>.
	Et per hunc modum unum et ens ponebant substantias esse omnium rerum, tanquam prima omnium genera.</p>
</div3>

<A NAME="82839"/>
<div3><head>n. 4</head>
<p>Quartus modus est <hi>secundum quod subiectum</hi>, idest substantia particularis dicitur esse substantia.
	Dicitur autem subiectum de quo alia dicuntur, vel sicut superiora de inferioribus, ut genera et species et differentiae; vel sicut accidens praedicatur de subiecto, ut accidentia communia et propria; sicut de Socrate praedicatur homo, animal, rationabile, risibile et album; ipsum autem subiectum non praedicatur de alio.
	Quod est intelligendum per se.
	Per accidens enim nihil prohibet Socratem de hoc albo praedicari, vel de animali, vel de homine; quia id, cui inest album, aut animal, aut homo, Socrates est.
	De seipso autem praedicatur per se, cum dicitur, Socrates est Socrates.
	Patet autem, quod subiectum hic dicitur, quod in praedicamentis nominatur substantia prima, ex hoc, quod eadem definitio datur de subiecto hic, et ibi de substantia prima.</p>
</div3>

<A NAME="82840"/>
<div3><head>n. 5</head>
<p>Unde concludit quod determinandum est <hi>de hoc</hi>, idest de subiecto vel de substantia prima, quia tale subiectum maxime videtur substantia esse.
	Unde in praedicamentis dicitur quod talis substantia est quae proprie et principaliter et maxime dicitur.
	Huiusmodi enim secundum se omnibus aliis substant, scilicet speciebus et generibus et accidentibus.
	Substantiae vero secundae, idest genera et species, substant solis accidentibus.
	Et hoc etiam non habent nisi ratione primarum.
	Homo enim est albus inquantum hic homo est albus.</p>
</div3>

<A NAME="82841"/>
<div3><head>n. 6</head>
<p>Unde patet quod fere eadem est divisio substantiae hic posita, cum illa quae ponitur in praedicamentis.
	Nam per subiectum intelligitur hic substantia prima.
	Quod autem dixit <hi>genus</hi> et <hi>universale</hi>, quod videtur ad genus et species pertinere, continetur sub substantiis secundis.
	Hoc autem <hi>quod quid erat esse</hi> hic ponitur, sed ibi praetermittitur, quia non cadit in praedicamentorum ordine nisi sicut principium.
	Neque enim est genus neque species neque individuum, sed horum omnium formale principium.</p>
</div3>

<A NAME="82842"/>
<div3><head>n. 7</head>
<p>Deinde cum dicit tale vero subdividit quartum modum praemissae divisionis; hoc scilicet quod dixerat subiectum: et circa hoc tria facit.
	Primo namque ponit divisionem.
	Secundo comparat partes divisionis adinvicem, ibi, quare si species et cetera.
	Tertio ostendit quomodo de istis partibus divisionis sit agendum, ibi, attamen eam quae nunc ex ambobus et cetera.
	Dicit ergo primo, quod subiectum, quod est prima substantia particularis, in tria dividitur; scilicet in materiam, et formam, et compositum ex eis.
	Quae quidem divisio non est generis in species, sed alicuius analogice praedicati, quod de eis, quae sub eo continentur, per prius et posterius praedicatur.
	Tam enim compositum quam materia et forma particularis substantia dicitur, sed non eodem ordine; et ideo posterius inquiret quid horum per prius sit substantia.</p>
</div3>

<A NAME="82843"/>
<div3><head>n. 8</head>
<p>Exemplificat autem hic membra in artificialibus, in quibus aes est ut materia, figura ut <hi>forma speciei</hi>, idest dans speciem, statua compositum ex his.
	Quae quidem exemplificatio non est accipienda secundum veritatem, sed secundum similitudinem proportionis.
	Figura enim et aliae formae artificiales non sunt substantiae, sed accidentia quaedam.
	Sed quia hoc modo se habet figura ad aes in artificialibus, sicut forma substantialis ad materiam in naturalibus, pro tanto utitur hoc exemplo, ut demonstret ignotum per manifestum.</p>
</div3>

<A NAME="82844"/>
<div3><head>n. 9</head>
<p>Deinde cum dicit quare si species comparat partes divisionis praemissae adinvicem: et circa hoc tria facit.
	Primo ostendit quod forma sit magis substantia quam compositum.
	Secundo ostendit, quod materia sit maxime substantia, quod erat opinio quorumdam, ibi, et adhuc materia substantia sit.
	Tertio ostendit quod tam forma quam compositum est magis substantia quam materia, ibi, sed impossibile et cetera.
	Dicit ergo primo, <hi>quod species</hi>, idest forma, prior est materia.
	Materia enim est ens in potentia, et species est actus eius.
	Actus autem naturaliter prior est potentia.
	Et simpliciter loquendo prior tempore, quia non movetur potentia ad actum nisi per ens actu; licet in uno et eodem quod quandoque est in potentia, quandoque in actu, potentia tempore praecedat actum.
	Unde patet, quod forma est prior quam materia, et etiam est magis ens quam ipsa, quia propter quod unumquodque et illud magis.
	Materia autem non fit ens actu nisi per formam.
	Unde oportet quod forma sit magis ens quam materia.</p>
</div3>

<A NAME="82845"/>
<div3><head>n. 10</head>
<p>Et ex hoc ulterius sequitur, quod eadem ratione forma sit prior composito ex utrisque, inquantum est in composito aliquid de materia.
	Et ita participat aliquid de eo quod est posterius secundum naturam, scilicet de materia.
	Et iterum patet, quod materia et forma sunt principia compositi.
	Principia autem alicuius sunt eo priora.
	Et ita, si forma est prior materia, erit prior composito.</p>
</div3>

<A NAME="82846"/>
<div3><head>n. 11</head>
<p>Et quia posset alicui videri, quod ex quo philosophus ponit omnes modos, quibus dicitur substantia, quod hoc sufficeret ad sciendum quid est substantia; ideo subiungit dicens, quod nunc dictum est quid sit substantia <hi>solum typo</hi>, idest dictum est solum in universali, quod substantia est illud, quod non dicitur de subiecto, sed de quo dicuntur alia; sed oportet non solum ita cognoscere substantiam et alias res, scilicet per definitionem universalem et logicam: hoc enim non est sufficiens ad cognoscendum naturam rei, quia hoc ipsum quod assignatur pro definitione tali, est manifestum.
	Non enim huiusmodi definitione tanguntur principia rei, ex quibus cognitio rei dependet; sed tangitur aliqua communis conditio rei per quam talis notificatio datur.</p>
</div3>

<A NAME="82847"/>
<div3><head>n. 12</head>
<p>Deinde cum dicit et adhuc ostendit quod materia maxime sit substantia: et circa hoc duo facit.
	Primo ponit rationem antiquorum per quam ponebant materiam maxime et solum esse substantiam.
	Secundo notificat quid sit materia, ibi, dico autem materiam quae secundum se.
	Dicit ergo primo, quod non solum forma est substantia, et compositum, sed et materia sit substantia secundum rationem praedictam.
	Si enim ipsa materia non sit substantia, fugit a nobis quae sit alia substantia praeter materiam.
	Quia si removeantur a rebus sensibilibus in quibus manifeste est substantia, alia quae planum est non esse substantiam, nihil remanet, ut videtur, nisi materia.</p>
</div3>

<A NAME="82848"/>
<div3><head>n. 13</head>
<p>In istis enim corporibus sensibilibus, quae omnes confitentur esse substantias, quaedam sunt sicut corporum passiones, ut calidum, frigidum et huiusmodi; de quibus manifestum est, quod non sunt substantiae.
	Sunt etiam in eis <hi>quaedam factiones</hi>, idest generationes et corruptiones et motus; de quibus etiam planum est quod non sunt substantiae.
	Sunt etiam in eis potentiae, quae sunt principia praedictarum factionum et motuum; scilicet potentiae, quae sunt in rebus ad agendum et patiendum: has etiam patet non esse substantias, sed magis ponuntur sub genere qualitatis.</p>
</div3>

<A NAME="82849"/>
<div3><head>n. 14</head>
<p>Et post omnia ista inveniuntur in corporibus sensibilibus dimensiones, scilicet longitudo, latitudo et profunditas, quae sunt quantitates quaedam, et non substantiae.
	Quantitas enim manifestum est quod non est substantia; sed illud cui praedictae dimensiones insunt, ut primum subiectum earum, est substantia.
	Sed remotis istis dimensionibus nihil videtur remanere nisi subiectum earum, quod est determinatum et distinctum per huiusmodi dimensiones.
	Haec autem est materia.
	Quantitas enim dimensiva videtur inesse materiae immediate, cum materia non dividatur ad recipiendum diversas formas in diversis suis partibus, nisi per huiusmodi quantitatem.
	Et ideo per huiusmodi considerationem videtur necessarium esse non solum quod materia sit substantia, sed quod ipsa sola sit substantia.</p>
</div3>

<A NAME="82850"/>
<div3><head>n. 15</head>
<p>Decepit autem antiquos philosophos hanc rationem inducentes, ignorantia formae substantialis.
	Non enim adhuc tantum profecerant, ut intellectus eorum se elevaret ad aliquid quod est supra sensibilia; et ideo illas formas tantum consideraverunt, quae sunt sensibilia propria vel communia.
	Huiusmodi autem manifestum est esse accidentia, ut album et nigrum, magnum et parvum, et huiusmodi.
	Forma autem substantialis non est sensibilis nisi per accidens; et ideo ad eius cognitionem non pervenerunt, ut scirent ipsam a materia distinguere.
	Sed totum subiectum, quod nos ponimus ex materia et forma componi, ipsi dicebant esse primam materiam, ut aerem, aut aquam, aut aliquid huiusmodi.
	Formas autem dicebant esse, quae nos dicimus accidentia, ut quantitates et qualitates, quorum subiectum proprium non est materia prima, sed substantia composita quae est substantia in actu: omne enim accidens ex hoc est, quod substantiae inest, ut habitum est.</p>
</div3>

<A NAME="82851"/>
<div3><head>n. 16</head>
<p>Deinde cum dicit dico autem.
	Quia ratio praedicta ostendens solam materiam esse substantiam, videtur processisse ex ignorantia materiae, ut dictum est; ideo consequenter dicit, quid sit materia est secundum rei veritatem, prout declaratum in primo physicorum.
	Materia enim in se non potest sufficienter cognosci, nisi per motum; et eius investigatio praecipue videtur ad naturalem pertinere.
	Unde et philosophus accipit hic de materia, quae in physicis sunt investigata, dicens: dico autem materiam esse <hi>quae secundum se</hi>, idest secundum sui essentiam considerata, nullatenus est <hi>neque quid</hi>, idest neque substantia, <hi>neque qualitas, neque aliquid aliorum generum, quibus ens dividitur, vel determinatur</hi>.</p>
</div3>

<A NAME="82852"/>
<div3><head>n. 17</head>
<p>Et hoc praecipue apparet motu.
	Oportet enim subiectum mutationis et motus alterum esse, per se loquendo, ab utroque terminorum motus, ut probatum est primo physicorum.
	Unde, cum materia sit primum subiectum substans non solum motibus, qui sunt secundum qualitatem et quantitatem et alia accidentia, sed etiam mutationibus quae sunt secundum substantiam, oportet, quod materia sit alia secundum sui essentiam ab omnibus formis substantialibus et earum privationibus, quae sunt termini generationis et corruptionis; et non solum quod sit aliud a quantitate et qualitate et aliis accidentibus.</p>
</div3>

<A NAME="82853"/>
<div3><head>n. 18</head>
<p>Attamen diversitatem materiae ab omnibus formis non probat philosophus per viam motus, quae quidem probatio est per viam naturalis philosophiae, sed per viam praedicationis, quae est propria logicae, quam in quarto huius dicit affinem esse huic scientiae.
	Dicit ergo, quod oportet aliquid esse, de quo omnia praedicta praedicentur; ita tamen quod sit diversum esse illi subiecto de quo praedicantur, et unicuique eorum quae de <hi>ipso praedicantur</hi>, idest diversa quidditas et essentia.</p>
</div3>

<A NAME="82854"/>
<div3><head>n. 19</head>
<p>Sciendum autem est, quod id, quod hic dicitur, non potest intelligi de univoca praedicatione secundum quod genera praedicantur de speciebus, in quarum definitionibus ponuntur; quia non est aliud per essentiam animal et homo; sed oportet hoc intelligi de denominativa praedicatione, sicut cum album praedicatur de homine; alia enim quidditas est albi et hominis.
	Unde subiungit, quod alia genera praedicantur hoc modo de substantia, scilicet denominative, substantia vero praedicatur de materia denominative.</p>
</div3>

<A NAME="82855"/>
<div3><head>n. 20</head>
<p>Non est ergo intelligendum, quod substantia actu existens (de qua hic loquimur) de materia praedicetur praedicatione univoca, sive quae est per essentiam.
	Iam enim supra dixerat, quod materia non est quid, neque aliquid aliorum.
	Sed intelligendum est de denominativa praedicatione, per quem modum accidentia de substantia praedicantur.
	Sicut enim haec est vera: homo est albus, non autem haec: homo est albedo, vel: humanitas est albedo, ita haec est vera: hoc materiatum est homo, non autem haec: materia est homo, vel: materia est humanitas.
	Ipsa ergo concretiva, sive denominativa praedicatio ostendit, quod sicut substantia est aliud per essentiam ab accidentibus, ita per essentiam aliud est materia a formis substantialibus.
	Quare sequetur quod illud quod est ultimum subiectum per se loquendo, <hi>neque est quid</hi>, idest substantia, neque quantitas, neque aliquid aliud quod sit in aliquo genere entium.</p>
</div3>

<A NAME="82856"/>
<div3><head>n. 21</head>
<p>Neque ipsae negationes possunt per se praedicari de materia.
	Sicut enim formae sunt praeter essentiam materiae, et ita quodammodo se habent ad ipsam per accidens, ita et negationes formarum quae sunt ipsae privationes, secundum accidens insunt materiae.
	Si enim per se inessent materiae, nunquam formae in materia possent recipi salvata materia.
	Hoc autem dicit philosophus ad removendum opinionem Platonis, qui non distinguebat inter privationem et materiam, ut in primo physicorum habetur.
	Concludit etiam finaliter quod considerantibus secundum praedictas rationes accidit solam materiam esse substantiam, ut prius inducta ratio concludebat.</p>
</div3>

<A NAME="82857"/>
<div3><head>n. 22</head>
<p>Deinde cum dicit sed impossibile ostendit contrarium huius conclusionis; dicens, quod impossibile est solam materiam esse substantiam, vel ipsam etiam esse maxime substantiam.
	Duo enim sunt, quae maxime propria videntur esse substantiae: quorum unum est, quod sit separabilis.
	Accidens enim non separatur a substantia, sed substantia potest separari ab accidente.
	Aliud est, quod substantia est hoc aliquid demonstratum.
	Alia enim genera non significant hoc aliquid.</p>
</div3>

<A NAME="82858"/>
<div3><head>n. 23</head>
<p>Haec autem duo, scilicet esse reparabile et esse hoc aliquid, non conveniunt materiae.
	Materia enim non potest per se existere sine forma per quam est ens actu, cum de se sit in potentia tantum; ipsa etiam non est hoc aliquid nisi per formam per quam fit actu.
	Unde esse hoc aliquid maxime competit composito.</p>
</div3>

<A NAME="82859"/>
<div3><head>n. 24</head>
<p>Et ideo patet <hi>quod species</hi>, idest forma, et <hi>compositum ex ambobus</hi>, scilicet ex materia et forma, magis videtur esse substantia quam materia; quia compositum et est separabile, et est hoc aliquid.
	Forma autem, etsi non sit separabilis, et hoc aliquid, tamen per ipsam compositum fit ens actu, ut sic possit esse separabile, et hoc aliquid.</p>
</div3>

<A NAME="82860"/>
<div3><head>n. 25</head>
<p>Deinde cum dicit attamen eam ostendit quomodo sit procedendum circa partes huius divisionis substantiae, quam prosecutus est, prout scilicet dividitur in materiam et in formam et compositum: et dicit, quod licet tam species quam compositum sit magis substantia quam materia, tamen ad praesens dimittenda est substantia quae <hi>ex ambobus composita</hi>, scilicet ex materia et forma.
	Et hoc propter duas rationes.</p>
</div3>

<A NAME="82861"/>
<div3><head>n. 26</head>
<p>Una ratio est, quia ipsa est posterior secundum naturam utraque, scilicet quam materia et quam forma; sicut compositum est posterius simplicibus, ex quibus componitur.
	Et ideo cognitio materiae et formae praecedit cognitionem substantiae compositae.</p>
</div3>

<A NAME="82862"/>
<div3><head>n. 27</head>
<p>Alia ratio est, quia huiusmodi substantia <hi>est aperta</hi>, idest manifesta, cum sensui subiaceat.
	Et ideo circa eius cognitionem non oportet immorari.
	Materia autem, licet non sit posterior sed quodammodo prior, tamen aliqualiter est manifesta.
	Dicit autem <hi>aliqualiter</hi> quia secundum essentiam suam non habet unde cognoscatur, cum cognitionis principium sit forma.
	Cognoscitur autem per quamdam similitudinem proportionis.
	Nam sicut huiusmodi substantiae sensibiles se habent ad formas artificiales, ut lignum ad formam scamni, ita prima materia se habet ad formas sensibiles.
	Propter quod dicitur primo physicorum, quod materia prima est scibilis secundum analogiam.
	Et ideo restat de tertia perscrutandum, scilicet de forma, quia ista est maxime dubitabilis.</p>
</div3>

<A NAME="82863"/>
<div3><head>n. 28</head>
<p>Deinde cum dicit confitentur autem ostendit modum et ordinem, et quomodo procedendum sit circa partes tertiae divisionis substantiae, prout substantia scilicet dividitur in substantias sensibiles et insensibiles.
	Et circa hoc tria facit.</p>
</div3>

<A NAME="82864"/>
<div3><head>n. 29</head>
<p>Primo ostendit, quod de substantiis sensibilibus prius est agendum, quia huiusmodi substantiae sensibiles sunt confessae apud omnes: omnes enim confitentur quasdam sensibiles esse substantias.
	Substantias autem non sensibiles, non omnes confitentur.
	Unde prius quaerendum est de substantiis sensibilibus sicut de notioribus.</p>
</div3>

<A NAME="82865"/>
<div3><head>n. 30</head>
<p>Secundo ibi, quoniam autem ostendit quid de substantiis sensibilibus sit determinandum: et dicit, quod cum prius divisum sit, quot modis dicatur substantia, inter istos modos unus modus est prout <hi>quod quid erat esse</hi>, idest quidditas et essentia rei, dicitur substantia.
	Unde speculandum est de ista primo, ostendendo scilicet quidditates substantiarum sensibilium.</p>
</div3>

<A NAME="82866"/>
<div3><head>n. 31</head>
<p>Tertio ibi, praeopere enim assignat rationem praemissi ordinis; et dicit, quod ideo prius dicendum est de essentiis substantiarum sensibilium, quia hoc est <hi>praeopere</hi>, idest ante opus sicut praeparatorium et necessarium ad opus, ut ex his substantiis sensibilibus, quae sunt magis manifestae quo ad nos, transeamus ad illud, quod <hi>est notius simpliciter et secundum naturam</hi>, idest ad substantias intelligibiles, de quibus principaliter intendimus.
	Ita enim fit disciplina in omnibus rebus, sive omnibus hominibus, per ea quae sunt minus nota secundum naturam, procedendo ad ea quae sunt magis nota secundum naturam.</p>
</div3>

<A NAME="82867"/>
<div3><head>n. 32</head>
<p>Cum enim omnis disciplina fiat per ea quae sunt magis nota addiscenti, quem oportet aliqua praecognoscere ad hoc ut addiscat, oportet disciplinam nostram procedere per ea quae sunt magis nota quo ad nos, quae sunt saepe minus nota secundum naturam, ad ea quae sunt notiora secundum naturam, nobis autem minus nota.</p>
</div3>

<A NAME="82868"/>
<div3><head>n. 33</head>
<p>Nobis enim quorum cognitio a sensu incipit, sunt notiora quae sensui propinquiora.
	Secundum autem naturam sunt notiora, quae ex sui natura sunt magis cognoscibilia.
	Et haec sunt quae sunt magis entia, et magis actualia.
	Quae quidem sunt remota a sensu.
	Formae autem sensibiles sunt formae in materia.</p>
</div3>

<A NAME="82869"/>
<div3><head>n. 34</head>
<p>Et ideo in disciplinis oportet procedere ex minus notis secundum naturam ad magis nota, <hi>et hoc opus est</hi>, idest necessarium est hoc facere <hi>sicut in actibus</hi> hoc est in actibus vel potentiis activis, in quibus <hi>ex bonis uniuscuiusque</hi>, idest ex his quae sunt bona isti et illi, fiunt ea quae totaliter <hi>sunt</hi>, idest universaliter bona, et per consequens unicuique bona.
	Militaris enim pervenit ad victoriam totius exercitus, quae est quoddam bonum commune ex singularibus victoriis huius et illius.
	Et similiter aedificativa ex compositione horum lapidum et illorum, pervenit ad constitutionem totius domus.
	Et similiter oportet in speculativis, ex his quae sunt notiora ipsi, scilicet addiscenti, pervenire oportet ad ea quae sunt naturae nota, quae etiam fiunt ultimo ipsi addiscenti nota.</p>
</div3>

<A NAME="82870"/>
<div3><head>n. 35</head>
<p>Hoc autem non est propter hoc, quod illa quae sunt magis nota huic vel illi, sint simpliciter magis nota, quia illa quae sunt <hi>singulis nota</hi>, idest quo ad hunc et illum, et prima in cognitione eorum, sunt multoties debiliter nota secundum naturam.
	Et hoc ideo, quia parum vel nihil habent de entitate.
	Secundum enim quod aliquid est ens, secundum hoc est cognoscibile.
	Sicut patet, quod accidentia et motus et privationes parum aut nihil habent de entitate; et tamen ista sunt magis nota quo ad nos quam substantiae rerum, quia sunt viciniora sensui, cum per se cadant sub sensu quasi sensibilia propria vel communia.
	Formae autem substantiales per accidens.</p>
</div3>

<A NAME="82871"/>
<div3><head>n. 36</head>
<p>Dicit autem <hi>multoties</hi> quia quandoque eadem sunt magis nota et quo ad naturam et secundum nos, sicut in mathematicis, quae abstrahunt a materia sensibili.
	Et ideo ibi semper proceditur a notioribus secundum naturam, quia eadem sunt notiora quo ad nos.
	Et licet illa, quae magis sunt nota quo ad nos, sint debiliter nota secundum naturam, tamen ex huiusmodi male notis secundum naturam, quae tamen sunt magis cognoscibilia ipsi discenti, tentandum est cognoscere illa quae sunt <hi>omnino</hi>, idest universaliter et perfecte cognoscibilia, procedentes ad ea cognoscenda per haec ipsa, quae sunt debiliter nota secundum se, sicut iam dictum est.</p>

</div3></div2>
<div2 n="3"><head>Lectio 3</head>
<A NAME="82872"/>
<div3><head>n. 1</head>
<p>Postquam determinavit philosophus ordinem procedendi circa substantias, hic incipit determinare de substantiis sensibilibus, sicut praedixerat; et dividitur in duas partes.
	In prima determinat de essentia substantiarum sensibilium per rationes logicas et communes.
	In secunda per principia substantiarum sensibilium in octavo libro, ibi, ex his itaque dictis syllogizare oportet.
	Prima pars dividitur in duas.
	In prima ostendit cuiusmodi sit essentia substantiarum sensibilium.
	In secunda ostendit, quod huiusmodi essentia habet rationem principii et causae, ibi, quod autem oportet.
	Prima autem pars dividitur in partes duas.
	In prima determinat de essentia substantiarum sensibilium.
	In secunda ostendit universalia non esse substantias rerum sensibilium, ut quidam dicebant, ibi, quoniam vero de substantia perscrutatur.</p>
</div3>

<A NAME="82873"/>
<div3><head>n. 2</head>
<p>Prima autem pars dividitur in duas.
	In prima ostendit cuiusmodi sit substantia rerum sensibilium.
	In secunda ex quibus constituatur, sicut ex partibus, ibi, quoniam vero definitio ratio est.
	Prima dividitur in duas.
	In prima inquirit cuiusmodi sensibilium sit essentia substantiarum.
	In secunda inquirit causam generationis earum, ibi, eorum autem quae fiunt natura.
	Prima dividitur in duas.
	In prima ostendit quid sit essentia rerum sensibilium.
	In secunda qualiter se habeat ad ipsa sensibilia; utrum scilicet ut idem, vel ut diversum, ibi, utrum autem idem.
	Prima dividitur in duas.
	In prima ostendit quid est quod quid erat esse.
	Secundo quorum est, ibi, quoniam vero sunt et secundum alias.
	Circa primum duo facit.
	Primo removet ab eo quod quid erat esse praedicata per accidens.
	Secundo ea, quae praedicantur per se, sicut propriae passiones de subiecto, ibi, neque etiam hoc et cetera.</p>
</div3>

<A NAME="82874"/>
<div3><head>n. 3</head>
<p>Dicit ergo primo, quod de substantiis sensibilibus primo dicendum est, et ostendendum est in eis quod quid erat esse: ideo primum dicemus de eo quod est quod quid erat esse quaedam logice.
	Sicut enim supra dictum est, haec scientia habet quandam affinitatem cum logica propter utriusque communitatem.
	Et ideo modus logicus huic scientiae proprius est, et ab eo convenienter incipit.
	Magis autem logice dicit se de eo quod quid est dicturum, inquantum investigat quid sit quod quid erat esse ex modo praedicandi.
	Hoc enim ad logicum proprie pertinet.</p>
</div3>

<A NAME="82875"/>
<div3><head>n. 4</head>
<p>Hoc autem primo sciendum est de eo quod quid erat esse, quod oportet quod praedicetur secundum se.
	Illa enim quae praedicantur de aliquo per accidens, non pertinent ad quod quid erat esse illius.
	Hoc enim intelligimus per quod quid erat esse alicuius, quod convenienter responderi potest ad quaestionem de eo factam per quid est.
	Cum autem de aliquo quaerimus quid est, non possumus convenienter respondere ea quae insunt ei per accidens; sicut cum quaeritur quid est homo, non potest responderi, quod sit album vel sedens vel musicus.
	Et ideo nihil eorum, quae praedicantur per accidens de aliquo, pertinent ad quod quid erat esse illius rei: non enim musicum esse, est tibi esse.</p>
</div3>

<A NAME="82876"/>
<div3><head>n. 5</head>
<p>Sciendum autem est, quod in omnibus sequentibus per hoc quod dicit hoc esse, vel huic esse, intelligit quod quid erat esse illius rei; sicut homini esse vel hominem esse, intelligit id quod pertinet ad quod quid est homo.
	Quod est autem <hi>musicum esse</hi>, idest hoc ipsum quod quid est musicus, non pertinet ad hoc quod quid es tu.
	Si enim quaeratur, tu quid sis, non potest responderi quod tu sis musicus.
	Et ideo sequitur quod musicum esse non est tibi esse; quia ea quae pertinent ad quidditatem musici, sunt extra quidditatem tuam, licet musicus de te praedicetur.
	Et hoc ideo, quia <hi>tu non secundum teipsum es musicus</hi>, idest quia musicum non praedicatur de te per se, sed per accidens.
	Illud ergo pertinet ad quod quid est tui, quod tu es <hi>secundum teipsum</hi>, idest quia de te praedicatur per se et non per accidens; sicut de te praedicatur per se homo, animal, substantia, rationale, sensibile, et alia huiusmodi, quae omnia pertinent ad quod quid est tui.</p>
</div3>

<A NAME="82877"/>
<div3><head>n. 6</head>
<p>Deinde cum dicit neque etiam.
	Excludit ab eo quod est quod quid est, quod praedicatur secundum se, sicut passiones de subiectis; dicens: neque etiam hoc omne quod praedicatur secundum se de aliquo, pertinet ad hoc quod quid erat esse eius.
	Praedicatur enim per se passio de proprio subiecto, sicut color de superficie.
	Non tamen quod quid erat esse est, quod ita inest alicui secundum se, sicut superficiei inest album; quia non superficiei esse est <hi>album esse</hi>, idest hoc ipsum quod quid est superficies, non est quod quid est album.
	Alia enim est quidditas superficiei et albedinis.</p>
</div3>

<A NAME="82878"/>
<div3><head>n. 7</head>
<p>Et non solum hoc quod est esse album non est quod quid est superficiei; sed nec ipsum compositum ex utrisque, scilicet superficie et albedine, quod est esse superficiem albam vel esse superficiei albae.
	Quidditas enim vel essentia superficiei albae, non est quidditas vel essentia superficiei.
	Et si quaeratur quare? Responderi potest <hi>quia hoc adest ei</hi>, idest, quia cum dico superficiem albam, dicitur aliquid quod adhaeret superficiei tamquam extrinsecum, et non tamquam intrans essentiam eius.
	Unde hoc totum quod est superficies alba, non est de essentia superficiei.</p>
</div3>

<A NAME="82879"/>
<div3><head>n. 8</head>
<p>Praedicantur autem passiones de propriis subiectis ea ratione, quia propria subiecta in earum definitionibus ponuntur, sicut nasus ponitur in definitione simi, et numerus in definitione paris.
	Quaedam vero ita praedicantur per se, quod subiecta in eorum definitionibus non ponuntur, sicut animal per se de homine; nec homo ponitur in definitione animalis.
	Cum ergo ea quae praedicantur per accidens non pertineant ad quod quid est, nec illa quae praedicantur per se in quorum definitionibus ponuntur subiecta, relinquitur quod illa pertineant ad quod quid est, in quorum definitionibus non ponuntur subiecta.
	Et ideo concludit dicens, quod haec erit ratio in singulis, quod quid erat esse, in qua ratione <hi>dicente ipsum</hi>, idest describente praedicatum <hi>non inerit ipsum</hi>, idest subiectum; sicut in ratione animalis, non inest homo.
	Unde animal pertinet ad quod quid est homo.</p>
</div3>

<A NAME="82880"/>
<div3><head>n. 9</head>
<p>Probat autem deducendo ad inconveniens, quod ea quae praedicantur per se de aliquo sicut propria passio de subiecto, non pertineant ad quod quid est.
	Contingit enim de eodem subiecto plures passiones diversas per se praedicari; sicut per se praedicatur propria passio, coloratum et asperum et leve, quae sunt passiones superficiei.
	Eiusdem autem rationis est omnia huiusmodi praedicata ad quod quid est subiecti pertinere.
	Ergo si albedo pertinet ad quod quid est superficiei, pari ratione et levitas.
	Quae autem uni et eidem sunt eadem, sibiinvicem sunt eadem. <hi>Quare si superficiei album esse est superficiei esse semper</hi>, idest si semper et universaliter hoc verum est quod quidditas propriae passionis sit idem cum quidditate proprii subiecti, sequitur quod albo esse et levi esse, sit <hi>idem et unum</hi>, idest quod quidditas albedinis et levitas sit una et eadem.
	Hoc autem patet falsum esse.
	Relinquitur ergo quod quod quid erat esse propriae passionis et subiecti non est idem et unum.</p>
</div3>

<A NAME="82881"/>
<div3><head>n. 10</head>
<p>Deinde cum dicit quoniam vero.
	Inquirit quorum sit quod quid erat esse.
	Et primo movet quaestionem.
	Secundo solvit eam, ibi, at vero secundum se dictorum.
	Dicit ergo primo, quod sunt quaedam composita in aliis praedicamentis, et non solum in substantia.
	Quod quidem dicit propter hoc, quod substantiarum sensibilium, quae sunt compositae, quidditatem inquirit.
	Sicut enim in substantiis sensibilibus compositis est materia, quae subiicitur formae substantiali, ita etiam alia praedicamenta habent suum subiectum.
	Est enim aliquod subiectum unicuique eorum, sicut qualitati et quantitati et quando et ubi et motui, sub quo comprehenditur agere et pati.
	Unde sicut quoddam compositum est ignis ex materia et forma substantiali, ita est quaedam compositio ex substantiis et accidentibus.</p>
</div3>

<A NAME="82882"/>
<div3><head>n. 11</head>
<p>Et ideo perscrutandum est, cum aliqua sit definitio substantiarum compositarum ex formis et materiis, si etiam cuiuscumque istorum compositorum ex accidentibus et subiectis <hi>est ratio eius quod quid erat esse</hi>, idest si habent definitionem quae est ratio significans quod quid erat esse.
	Et iterum si est in eis <hi>hoc ipsum quod quid erat esse</hi> quod significat definitio, idest si habent aliquam quidditatem sive aliquid quod potest responderi ad quid.
	Sicut hoc ipsum quod est albus homo, est quoddam compositum ex subiecto et accidente; utrum scilicet albo homini sit quod quid erat esse ei inquantum huiusmodi.</p>
</div3>

<A NAME="82883"/>
<div3><head>n. 12</head>
<p>Et quia forte aliquis posset dicere quod albus homo sunt duae res et non una, ideo subiungit, quod hoc ipsum quod dico albus homo, habeat unum nomen quod causa exempli sit vestis.
	Et tunc quaestio erit de isto uno, scilicet de veste, utrum habeat quod quid est, ut possimus dicere quid est vestem esse? Tunc enim, sicut hoc nomen homo significat aliquid compositum, scilicet animal rationale, ita et vestis significat aliquid compositum, scilicet hominem album.
	Et ita sicut homo habet definitionem, ita vestis poterit habere definitionem, sicut videtur.</p>
</div3>

<A NAME="82884"/>
<div3><head>n. 13</head>
<p>Deinde cum dicit at vero solvit praedictam quaestionem; et dividitur haec pars in duas partes secundum quod duas ponit solutiones.
	Secunda pars incipit ibi, aut et definitio sicut et quod quid.
	Dicit ergo primo, quod hoc ipsum quod dico, albus homo, sive vestis quae hoc ponitur significare, non est aliquod eorum quae dicuntur secundum se, immo est aliquid eorum quae dicuntur per accidens.
	Hoc enim, quod est, homo albus, est unum per accidens, et non per se, ut superius est habitum.</p>
</div3>

<A NAME="82885"/>
<div3><head>n. 14</head>
<p>Quod autem aliquid dicatur alteri esse unum per accidens, est dupliciter, ut uno modo homo est albus, et alio modo album est homo.
	Horum enim aliud quidem est ex additione, aliud vero non.
	In definitione enim hominis non est necessarium quod addatur definitio albi, vel nomen eius; in definitione vero albi necesse est quod ponatur homo, vel nomen hominis, vel eius definitio, si homo proprium subiectum eius est, vel aliquid aliud quod est eius proprium subiectum.</p>
</div3>

<A NAME="82886"/>
<div3><head>n. 15</head>
<p>Et ideo ad hoc exponendum subiungit, quod istorum duorum, quae dicuntur non secundum se, unum adiungitur alteri, eo quod ipsum accidens additur illi subiecto, quod in accidentis definitione ponitur cum definitur.
	Sicut si aliquis definiat album, oportet quod dicat rationem hominis albi; quia oportet quod in definitione accidentis ponatur subiectum.
	Et tunc definitio complectitur hominem album.
	Et sic erit quasi ratio hominis albi, et non albi tantum.
	Et hoc intelligendum est, ut dictum est, si homo sit proprium et per se subiectum albi.
	Hoc autem adiungitur alteri per accidens; non quia ipsum apponatur in definitione alterius, sed quia aliud apponitur ipsi in sua definitione; sicut album adiungitur homini per accidens, non quod ponatur in definitione hominis, sed quia homo ponitur in definitione eius.
	Unde si hoc nomen vestis significat hominem album, sicut positum est, oportet quod ille, qui definit vestem, eodem modo definiat vestem sicut definitur album.
	Nam sicut in definitione vestis oportet quod ponatur et homo et album, ita in definitione albi oportet quod ponatur utrumque.</p>
</div3>

<A NAME="82887"/>
<div3><head>n. 16</head>
<p>Itaque ex dictis patet quod album praedicatur de homine albo.
	Haec enim est vera, albus homo est albus, et e contrario.
	Tamen hoc ipsum quod est album esse hominem, non est quod quid erat esse albo.
	Sed neque vesti, quae significat compositum hoc quod est albus homo, ut dictum est.
	Sic igitur patet quod non potest esse idem quod quid erat esse eius quod est album, et eius quod est albus homo, sive vestis; per hoc quod album etiam si praedicetur de albo homine, non tamen est quod quid est esse eius.</p>
</div3>

<A NAME="82888"/>
<div3><head>n. 17</head>
<p>Item patet, quod si album habet quod quid erat esse et definitionem, non habet aliam quam illam quae est albi hominis: quia cum in definitione accidentis ponatur subiectum, oportet quod hoc modo definiatur album, sicut albus homo, ut dictum est.
	Et hoc sic patet: quia hoc quod est album non habet quod quid erat esse, sed solum hoc de quo dicitur, scilicet homo vel homo albus.
	Et hoc est quod dicit: <hi>ergo est quod quid erat esse aliquid aut totaliter, aut non</hi>: idest, ergo ex praedictis sequitur quod quod quid erat esse, non est nisi eius quod est aliquid, sive illud <hi>aliquid sit totaliter</hi>, id est compositum, ut homo albus, sive non totaliter, ut homo.
	Album autem non significat aliquid, sed aliquale.</p>
</div3>

<A NAME="82889"/>
<div3><head>n. 18</head>
<p>Et quod id quod quid erat esse, non sit nisi eius quod est aliquid, ex hoc patet: quod quidem quid erat esse, est quod aliquid erat esse.
	Esse enim quid, significat esse aliquid.
	Unde illa quae non significant aliquid, non habent quod quid erat esse.
	Sed quando aliquid de aliquo dicitur, ut accidens de subiecto, non est hoc aliquid: sicut cum dico, homo est albus, non significatur quod sit hoc aliquid, sed quod sit quale.
	Esse enim hoc aliquid convenit solis substantiis.
	Et ita patet, quod album et similia non possunt habere quod quid erat esse.</p>
</div3>

<A NAME="82890"/>
<div3><head>n. 19</head>
<p>Sed, quia aliquis posset dicere, quod sicut inveniuntur aliquae rationes nominum significantium substantiam, ita inveniuntur aliquae rationes nominum significantium accidentia; ideo concludit, quod quod quid erat esse non est omnium quae habent qualemcumque rationem notificantem nomen, sed eorum solum, quorum ratio est definitio.</p>
</div3>

<A NAME="82891"/>
<div3><head>n. 20</head>
<p>Ratio autem alicuius definitiva non est solum, si sit talis ratio, quae significat idem cum nomine; sicut hoc quod dico, arma gerens, significat idem cum armigero; quia sic sequeretur, quod omnes rationes essent <hi>termini</hi>, idest definitiones.
	Potest enim poni cuilibet rationi nomen, sicut potest poni huic rationi, quod est homo ambulans, vel homo scribens: nec tamen propter haec sequitur quod illa sint definitiones: quia secundum hoc sequeretur, quod <hi>etiam Ilias</hi>, idest poema factum de bello Troiano esset una definitio.
	Est enim totum illud poema una ratio exponens bellum Troianum.
	Patet igitur, quod non quaecumque ratio significans idem cum nomine est eius definitio, sed solum est definitio si <hi>fuerit alicuius primi</hi>, idest si significet aliquid per se dictum.
	Hoc enim est primum in praedicationibus quod per se praedicatur.</p>
</div3>

<A NAME="82892"/>
<div3><head>n. 21</head>
<p>Talia vero, scilicet prima, sunt quaecumque praedicantur per se, et non quia aliud de alio dicitur; sicut album praedicatur de homine non per se, quasi sit idem quod album et quod homo; sed praedicantur de seinvicem per accidens.
	Animal vero praedicatur de homine per se, et similiter rationale de animali.
	Et ideo hoc quod dico, animal rationale, definitio est hominis.</p>
</div3>

<A NAME="82893"/>
<div3><head>n. 22</head>
<p>Sic ergo patet quod quod quid erat esse non erit alicuius, quod non sit de numero specierum alicuius generis, sed <hi>solum his</hi>, idest solum speciebus.
	Species enim sola definitur, cum omnis definitio sit ex genere et differentiis.
	Illud autem, quod sub genere continetur et differentiis constituitur est species; et ideo solius speciei est definitio.
	Solae enim species videntur dici non secundum participationem et passionem, nec ut accidens.</p>
</div3>

<A NAME="82894"/>
<div3><head>n. 23</head>
<p>In quo removet tria quae videntur impedire quod aliquid non definiatur per aliquod genus.
	Primo namque ea de quibus genus praedicatur secundum participationem, non possunt definiri per illud genus, nisi sit de essentia illius definiti.
	Sicut ferrum ignitum, de quo ignis per participationem praedicatur, non definitur per ignem, sicut per genus; quia ferrum non est per essentiam suam ignis, sed participat aliquid eius.
	Genus autem non praedicatur de speciebus per participationem, sed per essentiam.
	Homo enim est animal essentialiter, non solum aliquid animalis participans.
	Homo enim est quod verum est animal.
	Item subiecta praedicantur de propriis passionibus, sicut nasus de simo; et tamen essentia nasi non est essentia simi.
	Species enim non se habent ad genus sicut propria generis passio; sed sicut id quod est per essentiam idem generi.
	Potest etiam album praedicari de homine per accidens; nec essentia hominis est essentia albi, sicut essentia generis est essentia speciei.
	Unde videtur, quod sola ratio speciei quae ex genere et differentiis constituitur, sit definitio.</p>
</div3>

<A NAME="82895"/>
<div3><head>n. 24</head>
<p>Sed in aliis quidem si est eis nomen positum, potest esse ratio declarans quid significat nomen.
	Quod quidem contingit dupliciter.
	Uno modo sicut quando nomen minus notum manifestatur per magis notum quod de eo praedicatur: ut si hoc nomen philosophia notificetur per hoc nomen sapientia.
	Et hoc est quod dicit <hi>quod autem huic inest</hi>, scilicet quando ratio exponens nomen accipitur ab aliquo nomine notiori quod praedicatur de eo.</p>
</div3>

<A NAME="82896"/>
<div3><head>n. 25</head>
<p>Alio modo quando accipitur ad expositionem nominis simplicis aliqua oratio notior; sicut si ad exponendum hoc nomen philosophus, accipitur haec oratio, amator sapientiae.
	Et hoc est quod dicit, <hi>aut pro sermone simplici</hi> quasi ad expositionem huius simplicis dictionis, <hi>certior</hi> oratio accipitur.
	Tamen talis ratio non erit definitio; nec id quod per eam significatur, erit quod quid erat esse.</p>

</div3></div2>
<div2 n="4"><head>Lectio 4</head>
<A NAME="82897"/>
<div3><head>n. 1</head>
<p>Hic ponit secundam solutionem propositae quaestionis: et circa hoc tria facit.
	Primo ponit solutionem.
	Secundo probat eam, ibi, illud autem palam, et cetera.
	Tertio removet quasdam dubitationes, quae possent ex praedictis oriri, ibi, habet autem dubitationem.
	Circa primum duo facit.
	Primo ostendit quomodo definitio et quod quid est invenitur in substantia et accidentibus.
	Secundo quomodo de utrisque praedicetur, ibi, oportet quidem igitur intendere.
	Dicit ergo primo, quod dicendum est, sicut in praedicta solutione est dictum, quod quod quid est et definitio non sit accidentium, sed substantiarum: aut oportet secundum alium modum solvendi dicere, quod definitio dicitur multipliciter sicut et quod quid est.
	Ipsum enim quod quid est, uno modo significat substantiam et hoc aliquid.
	Alio modo significat singula aliorum praedicamentorum, sicut qualitatem et quantitatem et alia huiusmodi talia.
	Sicut autem ens praedicatur de omnibus praedicamentis, non autem similiter, sed primum de substantia, et per posterius de aliis praedicamentis, ita et quod quid est, simpliciter convenit substantiae, <hi>aliis autem alio modo</hi>, idest secundum quid.</p>
</div3>

<A NAME="82898"/>
<div3><head>n. 2</head>
<p>Quod enim <hi>aliquo modo</hi>, idest secundum quid aliis conveniat quid est, ex hoc patet, quod in singulis praedicamentis respondetur aliquid ad quaestionem factam per quid.
	Interrogamus enim de quali sive qualitate quid est, sicut quid est albedo, et respondemus quod est color.
	Unde patet, quod qualitas est de numero eorum, in quibus est quod quid est.</p>
</div3>

<A NAME="82899"/>
<div3><head>n. 3</head>
<p>Non tamen simpliciter in qualitate est quid est, sed quid est qualitatis.
	Cum enim quaero quid est homo, et respondetur, animal; ly animal, quia est in genere substantiae, non solum dicit quid est homo, sed etiam absolute significat quid, id est substantiam.
	Sed cum quaeritur quid est albedo, et respondetur, color, licet significet quid est albedo, non tamen absolute significat quid, sed quale.
	Et ideo qualitas non habet quid simpliciter, sed secundum quid.
	Invenitur enim in qualitate quid huiusmodi, ut cum dicimus quod color est quid albedinis.
	Et hoc quid, magis est substantiale quam substantia.</p>
</div3>

<A NAME="82900"/>
<div3><head>n. 4</head>
<p>Propter hoc enim quod omnia alia praedicamenta habent rationem entis a substantia, ideo modus entitatis substantiae, scilicet esse quid, participatur secundum quamdam similitudinem proportionis in omnibus aliis praedicamentis; ut dicamus, quod sicut animal est quid hominis, ita color albedinis, et numerus dualitatis; et ita dicimus qualitatem habere quid non simpliciter, sed huius.
	Sicut aliqui dicunt logice de non ente loquentes, non ens est, non quia non ens sit simpliciter, sed quia non ens est non ens.
	Et simpliciter qualitas non habet quid simpliciter, sed quid qualitatis.</p>
</div3>

<A NAME="82901"/>
<div3><head>n. 5</head>
<p>Deinde cum dicit oportet igitur.
	Ostendit quomodo quod quid est et definitio praedicetur de eo quod invenitur in substantiis et accidentibus; et dicit, quod ex quo definitio et quod quid est invenitur aliquo modo in accidentibus et in substantia, oportet igitur intendere ad considerandum quomodo oportet <hi>dicere</hi>, idest praedicare definitionem circa singula; non tamen magis quam quomodo se habent; ut videlicet, non ea dicamus univoce praedicari quorum non est una ratio in essendo.</p>
</div3>

<A NAME="82902"/>
<div3><head>n. 6</head>
<p>Quapropter id quod dictum est de definitione et quod quid est in substantia et accidentibus, est manifestum: scilicet quod quod quid erat esse primo et simpliciter inest substantiae, et consequenter aliis: non quidem ita quod in aliis sit simpliciter quod quid erat esse, sed <hi>quod quid erat esse huic vel illi</hi>, scilicet quantitati vel qualitati.
	Manifestum est enim quod oportet definitionem et quod quid est vel aequivoce praedicari in substantia et accidentibus, vel addentes et auferentes secundum magis et minus, sive secundum prius et posterius, ut ens dicitur de substantia et accidente.
	Et sicut dicimus, quod <hi>non scibile est scibile secundum quid</hi>, idest per posterius, quia de non scibili hoc scire possumus quod non scitur; sic et de non ente hoc dicere possumus, quia non est.</p>
</div3>

<A NAME="82903"/>
<div3><head>n. 7</head>
<p>Non enim est rectum quod quod quid est et definitio dicatur de substantia et de accidentibus, neque aequivoce, neque simpliciter et eodem modo, idest univoce.
	Sed sicut medicabile dicitur de diversis particularibus per respectum ad unum et idem, non tamen significat unum et idem de omnibus de quibus dicitur, nec etiam dicitur aequivoce.
	Dicitur enim corpus medicabile, quia est subiectum medicinae; et opus medicabile, quia exercetur a medicina, ut purgatio et vas medicinale, quia eo utitur medicina, ut clystere.
	Et sic patet quod non dicitur omnino aequivoce medicinale de his tribus, cum in aequivocis non habeatur respectus ad aliquod unum.
	Nec iterum univoce dicitur secundum unam rationem.
	Non enim est eadem ratio secundum quam dicitur medicinale id quo utitur medicina, et quod facit medicinam.
	Sed dicitur analogice per respectum ad unum, scilicet ad medicinam.
	Et similiter quod quid est et definitio, non dicitur nec aequivoce nec univoce, de substantia et accidente, sed per respectum ad unum.
	Dicitur enim de accidente in respectu ad substantiam, ut dictum est.</p>
</div3>

<A NAME="82904"/>
<div3><head>n. 8</head>
<p>Et quia posuerat duas solutiones, subiungit quod nihil differt qualitercumque aliquis velit dicere de praemissa quaestione; sive dicatur quod accidentia non habent definitionem, sive quod habent, sed per posterius secundum quid.
	Quod tamen dicitur in prima solutione quod non habent definitionem accidentia, intelligitur per prius et simpliciter.</p>
</div3>

<A NAME="82905"/>
<div3><head>n. 9</head>
<p>Deinde cum dicit illud autem probat secundo positam solutionem dicens, illud palam esse quod definitio et quod quid erat esse, primo et simpliciter est substantiarum, non tamen solum et substantiarum, cum etiam accidentia aliquo modo habeant definitionem et quod quid erat esse, non tamen primum.
	Et hoc sic patet.
	Non enim omnis ratio, qua nomen per rationem exponitur, idem est quod definitio; nec nomen expositum per quamcumque rationem, semper est definitum; sed alicui determinatae rationi competit quod sit definitio; illi scilicet quae significat unum.
	Si enim dicam quod Socrates est albus et musicus et Crispus, ista ratio non significat unum, sed multa, nisi forte per accidens, et ideo talis ratio non est definitio.</p>
</div3>

<A NAME="82906"/>
<div3><head>n. 10</head>
<p>Non tamen sufficit quod sit unum in continuitate illud quod per rationem significatur, ad hoc quod sit definitio.
	Sic enim <hi>Ilias</hi>, idest poema de bello Troiano esset definitio, quia illud bellum in quadam continuitate temporis est peractum.
	Aut etiam non sufficit quod sit unum per colligationem; sicut haec ratio non esset definitio domus, si dicerem, quod domus est lapides et cementum et ligna.
	Sed tunc ratio significans unum erit definitio, si significet unum aliquod illorum modorum, quorum quoties unum per se dicitur.
	Unum enim dicitur multipliciter sicut et ens.
	Ens autem hoc quidem significat hoc aliquid, aliud quantitatem, aliud qualitatem, et sic de aliis; et tamen per prius substantiam et consequenter alia.
	Ergo simpliciter unum per prius erit in substantia, et per posterius in aliis.</p>
</div3>

<A NAME="82907"/>
<div3><head>n. 11</head>
<p>Si igitur ad rationem definitionis pertinet quod significet unum, sequitur quod erit ratio albi hominis definitio, quia albus homo est quodammodo unum.
	Sed alio modo erit definitio ratio albi, et ratio substantiae; quia ratio substantiae erit definitio per prius, ratio albi per posterius, sicut unum per prius et posterius de utroque dicitur.</p>
</div3>

<A NAME="82908"/>
<div3><head>n. 12</head>
<p>Deinde cum dicit habet autem removet quasdam dubitationes circa praedeterminata; et dividitur in duas, secundum duas dubitationes quas removet.
	Secunda, ibi, est autem et alia dubitatio.
	Praenotanda autem sunt duo ad evidentiam primae particulae.
	Quorum primum est, quod quidam dicebant nullam definitionem esse <hi>ex additione</hi>, idest quod in nulla definitione ponitur aliquid, quod sit extra essentiam definiti.
	Et videbantur pro se habere hoc, quod definitio significat essentiam rei.
	Unde illud quod est extra essentiam rei, non debet poni in eius definitione, ut videtur.</p>
</div3>

<A NAME="82909"/>
<div3><head>n. 13</head>
<p>Secundum est, quod quaedam accidentia sunt simplicia, et quaedam copulata.
	Simplicia dicuntur, quae non habent subiectum determinatum, quod in eorum definitione ponatur, sicut curvum et concavum et alia mathematica.
	Copulata autem dicuntur, quae habent determinatum subiectum, sine quo definiri non possunt.</p>
</div3>

<A NAME="82910"/>
<div3><head>n. 14</head>
<p>Est ergo dubitatio, si aliquis velit dicere quod ratio, quae est ex additione, non est definitio illorum accidentium quae sunt simplicia, sed copulatorum erit definitio.
	Videtur enim, quod nullius eorum possit esse definitio.
	Palam est ergo, quod si illa definiuntur, necesse est eorum definitionem ex additione facere, cum sine propriis subiectis definiri non possint.
	Sicut si accipiamus haec tria, idest nasus, et concavitas, et simitas: concavitas est simpliciter accidens, praecipue in comparatione ad nasum, cum non sit nasus de intellectu concavi.
	Simitas autem est accidens compositum, cum sit nasus de intellectu eius.
	Et ita simitas erit quoddam dictum ex duobus, inquantum significat <hi>hoc in hoc</hi>, idest determinatum accidens in determinato subiecto, et nec concavitas nec simitas est passio nasi secundum accidens, sicut album inest Calliae et homini per accidens, inquantum Callias est albus, cui accidit hominem esse.
	Sed simum est passio nasi secundum se.
	Naso enim inquantum huiusmodi competit esse simum.
	Alia autem translatio loco eius quod est concavum, habet aquilinum.
	Et est planior sensus; quia in definitione aquilini ponitur nasus, sicut in definitione simi.
	Sed sicut masculinum per se competit animali, et aequale quantitati, et omnia alia quaecumque secundum se dicuntur existere in aliquo, quia de omnibus est eadem ratio, et <hi>huiusmodi sunt in quibus</hi>, idest in quorum rationibus existit nomen eius <hi>cuius est passio</hi>, idest substantia, aut etiam ratio eius.
	Semper enim in definitionibus potest poni ratio loco nominis: sicut si dicimus quod homo est animal rationale mortale, potest poni loco nominis animalis definitio, ut dicatur quod homo est substantia animata sensibilis rationalis mortalis.
	Similiter si dicam quod masculus est animal potens generare in alio, possum etiam dicere quod masculus est substantia animata sensibilis potens generare in aliquo alio.</p>
</div3>

<A NAME="82911"/>
<div3><head>n. 15</head>
<p>Et sic patet, quod non contingit separatim <hi>ostendere</hi>, idest notificare aliquod praedictorum accidentium quae diximus copulata, sicut contingit notificare album sine hoc quod in eius definitione sive ratione ponatur homo.
	Sed non contingit ita notificare femininum sine animali; quia oportet quod animal ponatur in definitione feminini sicut et in definitione masculini.
	Quare patet, quod non est alicuius praedictorum accidentium copulatorum quod quid erat esse et definitio vera, si nulla definitio est ex additione, sicut contingit in definitionibus substantiarum.</p>
</div3>

<A NAME="82912"/>
<div3><head>n. 16</head>
<p>Aut si est aliqua definitio eorum, cum non possint nisi ex additione definiri, aliter erit definitio eorum quam substantiarum, quemadmodum diximus in solutione secunda.
	Et sic in hac conclusione innuit solutionem dubitationis praemissae.
	Quod enim dicebatur, quod nulla definitio est ex additione, verum est de definitione prout invenitur in substantiis.
	Sic autem praedicta accidentia non habent definitionem, sed alio modo per posterius.</p>
</div3>

<A NAME="82913"/>
<div3><head>n. 17</head>
<p>Deinde cum dicit est autem ponit secundam dubitationem: circa quam duo facit.
	Primo movet dubitationem.
	Secundo ponit solutionem, ibi, sed latet et cetera.
	Dicit ergo primo, quod est alia dubitatio de praedictis.
	Aut enim est idem dicere nasus simus et nasus concavus, aut non.
	Si idem, sequetur quod idem sit simum et concavum: quod patet esse falsum, cum alia sit definitio utriusque.</p>
</div3>

<A NAME="82914"/>
<div3><head>n. 18</head>
<p>Si autem non est idem dicere nasum simum et nasum concavum, propter hoc quod simum non potest intelligi <hi>sine re cuius est per se passio</hi>, idest sine naso, cum simum sit concavitas in naso, concavum vero potest dici sine naso; sequetur, si hoc quod dico simum plus habet quam concavum, quod hoc, scilicet quod est nasus, vel non possit dici nasus simus, vel si dicatur, erit bis idem dictum, ut dicamus, quod nasus simus est nasus nasus concavus.
	Semper enim loco nominis potest poni definitio illius nominis.
	Unde cum dicitur nasus simus, poterit removeri nomen simi, et addi naso definitio simi, quae est nasus concavus.
	Sic ergo videtur dicere, quod nasum simum, nihil aliud est quam dicere, nasum nasum concavum, quod est inconveniens.
	Propter quod, inconveniens videtur dicere quod in talibus accidentibus sit quod quid erat esse.</p>
</div3>

<A NAME="82915"/>
<div3><head>n. 19</head>
<p>Quod si hoc non est verum, quod in eis non sit quod quid erat esse, in infinitum fiet repetitio eiusdem nominis, semper posita nominis definitione pro nomine.
	Constat enim, quod cum dico, nasus concavus, loco concavi potest accipi simum, quia concavitas in naso non est nisi simitas, et loco simi iterum nasus concavus, et sic in infinitum.</p>
</div3>

<A NAME="82916"/>
<div3><head>n. 20</head>
<p>Palam est itaque, ut videtur, quod solius substantiae est definitio.
	Si enim esset aliorum praedicamentorum, oporteret quod esset ex additione subiecti, sicut definitio aequalitatis et definitio imparis oporteret quod sumeretur ex definitione suorum subiectorum.
	Non enim definitio imparis est sine numero; nec definitio feminini, quod significat quamdam qualitatem animalis, est sine animali.
	Si ergo definitio aliquorum est ex additione, sequetur quod bis accidat idem dicere, sicut in praemissis est ostensum.
	Unde, si verum est quod hoc inconveniens sequatur, sequitur quod accidentia copulata non habent definitionem.</p>
</div3>

<A NAME="82917"/>
<div3><head>n. 21</head>
<p>Deinde cum dicit sed latet solvit praemissam quaestionem; dicens, quod moventem praedictam quaestionem latet, quod rationes, non dicuntur <hi>certe</hi>, idest certitudinaliter, quasi ea quae dicuntur univoce, sed dicuntur secundum prius et posterius, ut supra dictum est.
	Si autem praedicta accidentia copulata habent terminos, idest rationes aliquas, oportet quod alio modo sint illi termini quam definitiones: aut quod definitio et quod quid erat esse, quod significatur per definitionem, dicatur multipliciter.</p>
</div3>

<A NAME="82918"/>
<div3><head>n. 22</head>
<p>Quare <hi>sic quidem</hi>, idest simpliciter per prius, nullius erit definitio nisi substantiae, nec etiam quod quid erat esse. <hi>Sic autem</hi>, idest secundum quid et posterius, erit etiam aliorum.
	Substantia enim quae habet quidditatem absolutam, non dependet in sua quidditate ex alio.
	Accidens autem dependet a subiecto, licet subiectum non sit de essentia accidentis; sicut creatura dependet a creatore et tamen creator non est de essentia creaturae, ita quod oporteat exteriorem essentiam in eius definitione poni.
	Accidentia vero non habent esse nisi per hoc quod insunt subiecto: et ideo eorum quidditas est dependens a subiecto: et propter hoc oportet quod subiectum in accidentis definitione ponatur, quandoque quidem in recto, quandoque vero in obliquo.</p>
</div3>

<A NAME="82919"/>
<div3><head>n. 23</head>
<p>In recto quidem, quando accidens significatur ut accidens in concretione ad subiectum: ut cum dico, simus est nasus concavus.
	Tunc enim nasus ponitur in definitione simi quasi genus, ad designandum quod accidentia non habent subsistentiam, nisi ex subiecto.
	Quando vero accidens significatur per modum substantiae in abstracto, tunc subiectum ponitur in definitione eius in obliquo, ut differentia; sicut dicitur, simitas est concavitas nasi.</p>
</div3>

<A NAME="82920"/>
<div3><head>n. 24</head>
<p>Patet igitur quod cum dico, nasum simum, non oportet loco simi accipere nasum concavum; quia nasus non ponitur in definitione simi, quasi sit de essentia eius; sed quasi additum essentiae.
	Unde simum et concavum per essentiam idem sunt.
	Sed simum addit supra concavum, habitudinem ad determinatum subiectum: et sic determinato subiecto quod est nasus, nihil differt simus a concavo; nec oportet aliquid loco simi ponere nisi concavum: et sic non erit dicere loco eius, nasus concavus, sed solum concavus.</p>
</div3>

<A NAME="82921"/>
<div3><head>n. 25</head>
<p>Ultimo concludit ex praedictis, quod palam est, quod definitio quae est ratio eius quod quid erat esse, et ipsum quod quid erat esse, solum est substantiarum, sicut prima solutio habebat.
	Vel est primo et simpliciter earum, et per posterius et secundum quid accidentium, ut in secunda solutione dicebatur.</p>

</div3></div2>
<div2 n="5"><head>Lectio 5</head>
<A NAME="82922"/>
<div3><head>n. 1</head>
<p>Postquam determinavit philosophus quid est quod quid erat esse, et quorum, consequenter inquirit quomodo se habeat quod quid erat esse ad id cuius est, utrum scilicet ut idem, vel ut diversum.
	Et circa hoc tria facit.
	Primo movet quaestionem.
	Secundo solvit eam, ibi, singulum enim non aliud.
	Tertio ostendit quod ex solutione praedicta, possunt solvi sophisticae rationes, quae circa haec fiunt, ibi, sophistici vero elenchi.
	Dicit ergo primo, quod perscrutandum est utrum quod quid erat esse cuiuscumque, et unumquodque cuius est quod quid erat esse, sit idem aut diversum; sicut utrum quod quid erat esse homini et homo sit idem aut diversum, et similiter de aliis.
	Hoc enim inquirere et manifestare, est aliquid <hi>praeopere</hi>, idest praenecessarium ad perscrutationem de substantia, quam intendimus facere in sequentibus.
	Intendit enim inquirere inferius, utrum universalia sint substantiae rerum, et utrum partes definitorum intrent in definitionem eorum; et ad hoc valet ista perscrutatio, quam nunc proponit.</p>
</div3>

<A NAME="82923"/>
<div3><head>n. 2</head>
<p>Deinde cum dicit singulum enim solvit propositam quaestionem.
	Et circa hoc tria facit.
	Primo ponit quaestionis solutionem.
	Secundo probat eam, ibi, in dictis vero secundum se.
	Tertio ostendit contrarium solutionis praedictae esse absurdum et impossibile, ibi, absurdum vero apparebit.
	Circa primum duo facit.
	Primo enim ostendit quid prima facie circa quaestionem propositam verum esse videatur.
	Secundo ostendit in quo eius contrarium accidat, ibi, in dictis quidem itaque.
	Dicit ergo primo, quod statim, in primo aspectu, hoc videtur esse dicendum, quod in omnibus rebus singulum non sit aliud a sui substantia.
	Hoc autem quod est quod quid erat esse, est substantia eius cuius est quod quid erat esse.
	Unde videtur per hanc rationem in primo aspectu quod quod quid erat esse sit idem, et non alterum ab unoquoque cuius est.</p>
</div3>

<A NAME="82924"/>
<div3><head>n. 3</head>
<p>Deinde cum dicit in dictis quidem.
	Ostendit in quibus quod praemissum est non sit verum; dicens, quod quod quid erat esse pro tanto videtur esse non aliud ab eo cuius est, quia est eius substantia: itaque in illis, quae praedicantur secundum accidens, et non dicunt substantiam subiecti, videtur esse diversum quod quid erat esse praedicati a subiecto.
	Alterum enim est id <hi>quod est esse albo homini</hi>, idest quod quid erat esse albi hominis, ab eo quod est albus homo.</p>
</div3>

<A NAME="82925"/>
<div3><head>n. 4</head>
<p>Quod sic videtur, quia cum dicitur, homo albus, supponitur homo; idem enim est homo, et homo albus, ut dicunt.
	Si enim albus haberet esse aliud a subiecto, aliquid praedicaretur de composito, ratione albi, vel posset praedicari, quia non esset contra rationem albi.
	Quod enim praedicatur de homine albo, non praedicatur de eo nisi quia praedicatur de homine.
	Accidens enim non est subiectum, nisi ratione substantiae.
	Unde secundum quod in albo intelligitur homo, homo et homo albus sunt idem; et pro tanto id quod erit esse albo homini, erit etiam esse homini.
	Si ergo quod quid erat esse albi hominis, sit idem albo homini, erit etiam idem homini: sed non est idem homini, ergo quod quid erat esse albi hominis non est idem albo homini.
	Et sic in his quae sunt secundum accidens, quod quid erat esse alicuius non erit idem cum eo cuius est quod quid erat esse.</p>
</div3>

<A NAME="82926"/>
<div3><head>n. 5</head>
<p>Quod autem quod quid erat esse albi hominis non sit idem homini, patet, quia non est necesse, quod quaecumque dicuntur secundum accidens de aliquo subiecto, quod sint eadem illi: subiectum enim est quodammodo medium inter duo accidentia, quae praedicantur de ipso, inquantum illa duo accidentia non uniuntur nisi unitate subiecti, sicut album et musicum unitate hominis de quo praedicantur: est ergo homo ut medium, album autem et musicum sunt extremitates.
	Si autem album esset idem homini per essentiam, pari ratione et musicum; et ita ista duo extrema album et musicum essent per essentiam idem; quia quaecumque uni et eidem sunt eadem, etiam sibiinvicem sunt eadem.
	Hoc autem est falsum, quod istae extremitates sint eaedem per essentiam: sed forsan hoc videtur esse verum, quod sint eaedem per accidens.
	Hoc autem certum est quod album et musicum sunt idem per accidens.</p>
</div3>

<A NAME="82927"/>
<div3><head>n. 6</head>
<p>Sed ex hoc posset aliquis opinari, quod sicut album et musicum sunt idem per accidens, ita etiam hoc, quod est esse albo, et <hi>quod est esse musico</hi>, idest quod quid est utriusque sit idem per accidens.
	Sed hoc non videtur esse verum.
	Album enim et musicum sunt idem per accidens ex hoc, quod utrumque est idem per accidens homini.
	Non autem quod quid est esse albi, nec hoc quod quid est musici, sunt idem cum eo quod est quod quid est esse hominis.
	Unde quod quid est esse albi, et quod quid est esse musici, non sunt idem per accidens, sed solum album et musicum.</p>
</div3>

<A NAME="82928"/>
<div3><head>n. 7</head>
<p>Deinde cum dicit in dictis vero manifestat solutionem propositam.
	Et circa hoc duo facit.
	Primo manifestat eam quantum ad ea quae dicuntur per se.
	Secundo quantum ad ea quae dicuntur per accidens, ibi, secundum accidens vero dictum.
	Circa primum duo facit.
	Primo manifestat propositam quaestionem quantum ad ea quae dicuntur per se.
	Secundo concludit conclusionem intentam, ibi, necesse igitur est unum esse.
	Circa primum duo facit.
	Primo ostendit, quod in his, quae dicuntur per se, non est aliud quod quid erat esse, et id cuius est.
	Secundo quod non est separatum, ibi, et siquidem absolute.
	Dicit ergo primo, quod in illis, quae dicuntur per se, semper necesse est idem esse quod quid erat esse et id cuius est.
	Quod patet si ponantur aliquae substantiae abstractae ab istis sensibilibus, quibus non sunt aliquae aliae substantiae abstractae nec aliquae naturae priores eis.
	Huiusmodi enim substantias Platonici dicunt esse ideas abstractas.
	Si enim quod quid erat esse est aliud ab eo cuius est, oportebit hoc esse verum in omnibus in quibus est quod quid erat esse, cuiuslibet autem substantiae est quod quid erat esse, erit ergo aliquid aliud a qualibet substantia quod quid erat esse eius.
	Et ita etiam quod quid erat esse substantiae idealis erit aliud ab ea; et ita <hi>si ipsum bonum</hi>, idest si idea boni, et <hi>quod est bono esse</hi>, idest quod quid erat esse huius ideae, est alterum; et similiter ipsum animal, et quod est animali esse; et ipsum ens, et quod est enti esse, et ita in omnibus aliis ideis; sequetur quod sicut istae substantiae ideales ponuntur praeter substantias sensibiles, ita erunt aliae substantiae, et aliae naturae et ideae praeter ideas dictas a Platonicis, quae erunt quod quid erat esse illarum idearum; et etiam illae aliae substantiae sunt priores ideis.
	Et hoc dico sequetur <hi>si quod quid erat esse, substantiae est</hi>, idest si quaelibet substantia habet quod quid erat esse, ut dictum est.
	Vel si hoc quod quid erat esse pertinet ad substantiam rei: illud enim, a quo substantia rei dependet, est prius ea.</p>
</div3>

<A NAME="82929"/>
<div3><head>n. 8</head>
<p>Deinde cum dicit et si quidem.
	Ostendit quod hoc, quod est quod quid erat esse non est separatum ab eo cuius est, dicens, <hi>et si quidem sint absolute abinvicem</hi>, idest si quod quid erat esse et id cuius est, non solum sunt diversa, sed etiam sunt abinvicem separata, sequuntur duo inconvenientia: quorum primum est, quod harum rerum non sit scientia quarum quod quid est ab eis separatur.
	Secundum inconveniens est, quod haec eadem erunt non entia.</p>
</div3>

<A NAME="82930"/>
<div3><head>n. 9</head>
<p>Et exponit quod dixerat <hi>absolute</hi>, ut videlicet <hi>nec ipsi bono</hi>, idest ideae boni, quae ponitur secundum Platonicos <hi>insit hoc quod est esse bono</hi>, idest quod quid est esse boni.
	Nec iterum scilicet huic bono, inest <hi>esse bonum</hi>, idest quidditas boni: quasi dicat absolutionem praedictam esse intelligendam secundum separationem quidditatis boni ab idea boni, et a particulari bono, quod dicitur per participationem ideae.
	Vel aliter. <hi>Nec huic esse bonum</hi>, idest nec hoc, scilicet quod quid erat esse, competit esse bonum, ut scilicet quod quid erat esse boni sit separatum a bono, et e converso.</p>
</div3>

<A NAME="82931"/>
<div3><head>n. 10</head>
<p>Et quod praedicta inconvenientia sequantur hac positione facta, patet: quia scientia uniuscuiusque in hoc consistit, quod sciatur quod quid erat esse illi: et hoc similiter se habet et in bono et in omnibus aliis.
	Quare sequitur, quod si huic quod est <hi>esse bono</hi>, idest quidditati boni, non inest bonum, nec etiam ei <hi>quod est esse enti</hi>, idest quidditati entis, inest ens, nec similiter ei quod est uni, inest unum; quia similiter aut omnia, aut nullum eorum sunt eadem cum suis quidditatibus.
	Si autem bonum propter separationem praedictam non inest ei, quod est esse bonum, ergo nec e contrario esse bonum inerit bono.
	Quare etiam nec quod est esse enti erit idem cum ente, nec aliquod aliorum habebit in se unum quod quid est.
	Et ita si unumquodque scitur per quod quid est, nulla res poterit sciri: quod fuit primum inconveniens.</p>
</div3>

<A NAME="82932"/>
<div3><head>n. 11</head>
<p>Iterum patet quod <hi>sequitur secundum</hi>, idest quod nihil erit ens, nec bonum, nec animal, nec aliquid huiusmodi; quia non poterit bonum esse illud, cui non inest hoc, quod <hi>est bono esse</hi>, idest quod quid est boni.
	Si igitur quod quid est boni est separatum a bono, et quod quid erat entis ab ente, sequetur quod ista, quae dicuntur bona et entia, non sunt bona, nec entia: quod fuit secundum inconveniens.</p>
</div3>

<A NAME="82933"/>
<div3><head>n. 12</head>
<p>Deinde cum dicit necesse igitur concludit philosophus conclusionem principaliter intentam; dicens, quod ex quo per diversitatem et separationem eius quod quid erat esse a rebus, sequitur quod res nec sunt scitae, nec entes, quod est inconveniens, <hi>necesse est igitur esse unum benignum, et hoc quod est benigno esse</hi>, idest quod quid est benigni, <hi>et bonum et bono esse</hi>, idest quod quid est boni.
	Et ponit haec duo, ut benignum pertineat ad bona particularia, quae Platonici dicebant bona per participationem, bonum autem ad ipsam ideam boni.
	Et similiter est de omnibus aliis, quae dicuntur per se et primo, et non per aliud sive per accidens, quia in illis est alia ratio, ut dictum est.
	Ad hoc enim quod res sint scitae, et quod sint entes, hoc est sufficiens, scilicet quod quod quid erat rei sit idem cum re <hi>si extiterit</hi>, idest si fuerit verum, quamvis non sint species ideales, quas Platonici ponebant.</p>
</div3>

<A NAME="82934"/>
<div3><head>n. 13</head>
<p>Licet non propter aliud ponerent Platonici species, nisi ut per eas possit haberi scientia de istis sensibilibus, ut per earum participationem essent.
	Sed forsan magis est sufficiens ad praedictam positionem, quod quod quid est esse rei sit idem cum re quam ipsae species, etiam si verum sit quod sint species, quia species sunt separatae a rebus.
	Magis autem aliquid cognoscitur et habet esse per id quod est sibi coniunctum et idem, quam per id quod est ab eo separatum.</p>
</div3>

<A NAME="82935"/>
<div3><head>n. 14</head>
<p>Ex hoc autem philosophus dat intelligere destructiones specierum.
	Si enim species non ponuntur nisi propter scientiam rerum, et esse earum, et ad hoc sufficit alia positio, etiam hoc non posito et eo posito magis quam hoc, sequitur quod vanum sit ponere species.</p>
</div3>

<A NAME="82936"/>
<div3><head>n. 15</head>
<p>Similiter ad idem ostendendum, scilicet quod non sunt species, palam est, quia si sunt ideae quales Platonici eas esse dicebant, sequetur quod id, quod est subiectum, scilicet quod haec res sensibilis non sit substantia.
	Ponebant enim Platonici, quod necesse est ideas esse substantias, et non esse de aliquo subiecto.
	Proprium enim est substantiae in subiecto non esse.
	Sed si ista subiecta, idest, si ista sensibilia sint substantiae, oportet quod sint secundum participationem illarum specierum; et ita illae species erunt de subiecto.</p>
</div3>

<A NAME="82937"/>
<div3><head>n. 16</head>
<p>Ex his itaque rationibus manifestum est, quod unum est et idem non secundum accidens, unumquodque et quod quid erat esse eius.
	Et similiter in sciendo, idem est scire unumquodque, et scire quid est eius. <hi>Quare secundum expositionem</hi> prout unum esse dicuntur quae sunt unum in essendo et in sciendo, necesse est ambo, scilicet rem et quod quid erat esse eius, esse unum aliquid.</p>
</div3>

<A NAME="82938"/>
<div3><head>n. 17</head>
<p>Deinde cum dicit secundum accidens manifestat solutionem positam quantum ad ea, quae dicuntur secundum accidens; dicens, quod in his quae dicuntur secundum accidens non est verum dicere, quod sit idem quod quid erat esse, et ipsum cuius est quod quid erat esse.
	Et hoc propter duplex significare.
	Cum enim dicitur homo albus, ex parte subiecti potest aliquid attribui ei ratione subiecti, vel accidentis ratione.
	Si ergo diceremus, quod quod quid est albi hominis sit idem homini albo, duo possunt significari: scilicet quod sit idem homini, vel quod sit idem albo.
	Et hoc est quod dicit.
	Etenim potest significare subiectum <hi>cui accidit album, et accidens</hi>.
	Quare patet, quod quodammodo est idem quod quid est albi hominis cum homine albo, et quodammodo non idem.
	Non enim est idem homini, nec etiam albo homini respectu subiecti, sed tamen est idem <hi>ipsi passioni</hi>, idest albo.
	Idem enim est quod quid erat albo et album.
	Licet non possit dici quod sit idem cum homine albo, ne intelligatur esse idem cum subiecto.</p>
</div3>

<A NAME="82939"/>
<div3><head>n. 18</head>
<p>Deinde cum dicit absurdum vero ostendit quod contrarium dictae solutionis est absurdum.
	Quod quidem necessarium fuit propter hoc, quod superius probavit solutionem positam esse veram suppositis speciebus, quas postmodum destruxerat.
	Unde necessarium fuit, ut reiteraret probationem, probans ex parte eius quod quid erat esse, quod supra probaverat ex parte specierum.
	Et circa hoc ponit duas rationes.</p>
</div3>

<A NAME="82940"/>
<div3><head>n. 19</head>
<p>Circa quarum primam dicit, quod dicere aliud esse quod quid erat esse rei, et rem ipsam, apparebit absurdum si quis unicuique eorum quod quid erat esse imposuerit nomen.
	Tunc enim eadem ratione, et ipsum, et quod quid erat esse erit aliud quod quid erat esse.
	Verbi gratia.
	Equus est quaedam res habens quod quid erat esse equo.
	Quod quidem si sit alia res ab equo, habeat haec res quoddam nomen, et vocetur a.
	A ergo, cum sit quaedam res, habebit quod quid erat esse, alterum a se, sicut equus; et ita huic, quod est equo esse, erit aliud quod quid erat esse: quod patet esse absurdum.
	Procedit autem haec ratio eodem modo circa quod quid est, sicut prima ratio processerat circa ideas.
	Et si aliquis dicat quod quod quid est esse quidditatis equi, est ipsa substantia, quae est quidditas equi, quid prohibet statim a principio dicere, quod quaedam sunt suum quod quid erat esse? Quasi dicat, nihil.</p>
</div3>

<A NAME="82941"/>
<div3><head>n. 20</head>
<p>Sed sciendum, quod non solum res et quod quid erat esse eius sunt unum quocumque modo, sed etiam sunt unum secundum rationem, ut ex dictis potest esse manifestum.
	Non enim est unum secundum accidens unum et quod quid erat esse uni; sed est unum per se; et ita sunt secundum rationem unum.</p>
</div3>

<A NAME="82942"/>
<div3><head>n. 21</head>
<p>Secundam rationem ponit ibi, amplius si quae talis est.
	Si aliud est quod quid erat esse rei et res, hoc procederet in infinitum.
	Oportet enim dicere quod sint duae res, quarum altera sit unum, et altera quod quid erat esse uni.
	Et eadem ratione erit tertia res quae est quod quid erat esse ei, quod est quod quid esse unius; et sic in infinitum.
	Cum ergo non sit procedere in infinitum, palam est quod unum et idem est in his, quae dicuntur primo et per se, et non per accidens, unumquodque et id quod est unicuique esse, idem esse.</p>
</div3>

<A NAME="82943"/>
<div3><head>n. 22</head>
<p>Deinde cum dicit sophistici autem dicit palam esse quod eadem solutione qua soluta est prima quaestio, solvuntur sophistici elenchi, qui faciunt ad hanc positionem, ad ostendendum scilicet quod non idem sunt quod quid erat esse rei et res.
	Ut cum quaerunt sophistae, si est idem Socrates et Socrati esse, et ostendunt, quod non, quia si idem est Socrates et Socrati esse, Socrates autem est albus, sequetur quod idem sit album et Socrati esse et cetera.
	Solutio patet ex praecedentibus. <hi>Sic enim non differt, nec ex quibus interrogabit aliquis, nec ex quibus fuerit solvens</hi>, idest non differt ex quibus procedat aliquis argumentando, nec quibus quaestionibus adaptet aliquis solutionem, dummodo sit eadem radix solutionis.
	Patet igitur ex dictis, quando quod quid erat esse uniuscuiusque est idem cum unoquoque, et quando non.
	Est enim idem in his quae sunt per se, non in his quae sunt per accidens.</p>
</div3>

<A NAME="82944"/>
<div3><head>n. 23</head>
<p>Sciendum est etiam ad evidentiam eorum, quae dicta sunt, quod quod quid est esse est id quod definitio significat.
	Unde, cum definitio praedicetur de definito, oportet quod quid est esse de definito praedicari.
	Non igitur est quod quid est esse hominis humanitas quae de homine non praedicatur, sed animal rationale mortale.
	Humanitas enim non respondetur quaerenti quid est homo, sed animal rationale et mortale.
	Sed tamen humanitas accipitur ut principium formale eius, quod est quod quid erat esse; sicut animalitas sumitur ut principium generis, et non genus; rationalitas ut principium differentiae, et non ut differentia.</p>
</div3>

<A NAME="82945"/>
<div3><head>n. 24</head>
<p>Humanitas autem pro tanto non est omnino idem cum homine, quia importat tantum principia essentialia hominis, et exclusionem omnium accidentium.
	Est enim humanitas, qua homo est homo: nullum autem accidentium hominis est, quo homo sit homo, unde omnia accidentia hominis excluduntur a significatione humanitatis.
	Hoc autem ipsum quod est homo, est quod habet principia essentialia, et cui possunt accidentia inesse.
	Unde, licet in significatione hominis non includantur accidentia eius, non tamen homo significat aliquid separatum ab accidentibus; et ideo homo significat ut totum, humanitas significat ut pars.</p>
</div3>

<A NAME="82946"/>
<div3><head>n. 25</head>
<p>Si autem est aliqua res, in qua non sit aliquod accidens, ibi necesse est, quod nihil differat abstractum a concreto.
	Quod maxime patet in Deo.</p>

</div3></div2>
<div2 n="6"><head>Lectio 6</head>
<A NAME="82947"/>
<div3><head>n. 1</head>
<p>Postquam philosophus ostendit quid est quod quid erat esse, et quorum est, et quod non est aliud ab eo cuius est, hic intendit ostendere, quod quidditates et formae existentes in istis sensibilibus non generantur ab aliquibus formis extra materiam existentibus, sed a formis quae sunt in materia.
	Et hic erit unus modorum, quo destruitur positio Platonis ponentis species separatas, quas ponebat esse necessarias ad hoc, quod per eas scientia de istis rebus sensibilibus haberetur, et ad hoc, quod earum participatione res sensibiles existerent, et ad hoc, quod essent principia generationis rerum sensibilium.
	Ostendit autem iam in praecedenti capitulo, quod species separatae non sunt necessariae ad scientiam rerum sensibilium, nec ad esse earum; cum ad hoc sufficiat quod quid est rei sensibilis in re sensibili existens, et idem ei.
	Unde restat ostendere, quod species separatae non sunt necessariae ad generationem sensibilium, quod ostendit in hoc capitulo.
	Dividitur ergo in partes duas.
	In prima praemittit quaedam, quae sunt necessaria ad propositum ostendendum.
	In secunda ostendit propositum, ibi, quoniam vero ab aliquo fit quod fit.
	Circa primum duo facit.
	Primo proponit quasdam divisiones circa rerum generationem.
	Secundo manifestat eas, ibi, et generationes autem naturales.
	Ponit autem duas divisiones: quarum prima accipitur penes ea quae generantur, et modum generationis.
	Secunda penes ea quae ad generationem requiruntur: et hanc ponit ibi, omnia vero quae fiunt.
	Dicit ergo primo, quod eorum quae fiunt, quaedam fiunt a natura, quaedam ab arte, et quaedam a casu sive <hi>automato</hi>, idest per se vano.
	Cuius divisionis ratio est, quia causa generationis, aut est causa per se, aut est causa per accidens.
	Si enim est causa per se: vel est principium motus in quo est, et sic est natura; vel est extra ipsum, et sic est ars.
	Natura enim est principium motus, in eo in quo est.
	Ars vero non est in artificiato quod fit per artem, sed in alio.</p>
</div3>

<A NAME="82948"/>
<div3><head>n. 2</head>
<p>Si vero est causa per accidens, sic est casus et fortuna.
	Fortuna quidem in his quae aguntur ab intellectu.
	Casus autem etiam in aliis.
	Utrumque vero sub <hi>automato</hi>, idest sub per se vano comprehenditur, quia vanum est quod est ordinatum ad finem, et non attingit ad illum.
	Et tam casus quam fortuna invenitur in his quae fiunt propter aliquid, cum accidit aliquid praeter id quod intendebatur ab aliqua causa per se determinata.
	Unde et per se dicitur, inquantum causam determinatam habet; et vanum, inquantum praeter intentionem accidit.</p>
</div3>

<A NAME="82949"/>
<div3><head>n. 3</head>
<p>Deinde cum dicit omnia vero ponit secundam divisionem, quae sumitur penes ea, quae ad generationem requiruntur.
	Omnia enim quae fiunt, fiunt ab aliquo agente, et ex aliquo, sicut ex materia, et iterum fiunt aliquid quod est terminus generationis.
	Et, quia supra dixerat quod hoc aliquid proprie est in substantiis, ideo hic docet generalius esse sumendum, ut per aliquid intelligatur quodlibet praedicamentum, in quo potest esse generatio simpliciter vel secundum quid, per se vel per accidens.
	Hoc enim quod dixit aliquid, vel significat <hi>hoc</hi>, idest substantiam, aut quantum, aut quale, aut quando, vel aliquod aliud praedicamentum.</p>
</div3>

<A NAME="82950"/>
<div3><head>n. 4</head>
<p>Et huius divisionis ratio est, quia in omni generatione fit aliquid actu, quod prius erat in potentia.
	Nihil autem potest dici de potentia in actum procedere, nisi per aliquod ens actu, quod est agens, a quo fit generatio; potentia vero pertinet ad materiam, ex qua aliquid generatur; actus vero ad id quod generatur.</p>
</div3>

<A NAME="82951"/>
<div3><head>n. 5</head>
<p>Deinde cum dicit et generationes manifestat quod haec tria inveniantur in tribus modis generationis.
	Et circa hoc duo facit.
	Primo manifestat propositum.
	Secundo inducit conclusionem principaliter intentam, ibi, quare sicut dicitur.
	Circa primum tria facit.
	Primo ostendit hoc in generatione naturali.
	Secundo et in generatione quae fit secundum artem, ibi, generationes vero aliae.
	Tertio in generationibus quae fiunt a casu, ibi, si vero a casu.
	Circa primum quatuor facit.
	Primo manifestat quae generationes sint naturales; dicens, quod istae generationes sunt naturales, quarum principium est natura, non autem ars, aut aliquis intellectus, sicut cum generatur ignis, aut planta, aut animal ex virtute naturali rebus indita.</p>
</div3>

<A NAME="82952"/>
<div3><head>n. 6</head>
<p>Deinde cum dicit hoc autem exemplificat in generationibus naturalibus tria praemissa; dicens, quod in generatione naturali, hoc quidem est, ex quo fit quod generatur, quod dicitur materia.
	Hoc autem a quo generatur aliquid eorum quae sunt secundum naturam, quod dicitur agens.
	Hoc vero est aliquid, scilicet quod generatur, ut homo aut planta, aut aliquid talium, quae maxime <hi>dicimus esse substantias</hi>, idest substantias particulares compositas, de quibus magis est manifestum quod sint substantiae, ut supra habitum est.
	Materia autem et forma, quae est principium actionis in agente, non sunt substantiae, nisi inquantum sunt principia substantiae compositae.</p>
</div3>

<A NAME="82953"/>
<div3><head>n. 7</head>
<p>Inter autem haec tria, duo se habent ut generationis principia, scilicet materia et agens; tertium autem se habet ut generationis terminus, idest compositum quod generatur.
	Et quia natura est generationis principium, tam materia, quam forma, quae est principium generationis in agente, dicitur natura, ut patet secundo physicorum.
	Compositum autem generatum, dicitur esse a natura vel secundum naturam.</p>
</div3>

<A NAME="82954"/>
<div3><head>n. 8</head>
<p>Deinde cum dicit omnia vero probat quod unum trium, scilicet principium ex quo, inveniatur in omni generatione; non solum in naturali, sed etiam in artificiali (de aliis enim duobus est manifestum): dicens, quod omnia quae fiunt vel secundum naturam vel secundum artem, habent materiam ex qua fiunt.
	Omne enim quod generatur vel per artem vel per naturam, est possibile esse et non esse.
	Cum enim generatio sit de non esse in esse mutatio, oportet id quod generatur quandoque quidem esse, quandoque non esse: quod non esset nisi esset possibile esse et non esse.
	Hoc autem quod est in unoquoque in potentia ad esse et non esse, est materia.
	Est enim in potentia ad formas per quas res habent esse, et ad privationes per quas habent non esse, ut ex supra habitis patet.
	Relinquitur ergo, quod in omni generatione oportet esse materiam.</p>
</div3>

<A NAME="82955"/>
<div3><head>n. 9</head>
<p>Deinde cum dicit universaliter vero ostendit quomodo praedicta tria se habent ad naturam; dicens, quod universaliter quodlibet praedictorum trium quodammodo est natura.
	Nam principium ex quo est generatio naturalis, scilicet materia, dicitur natura.
	Et propter hoc generationes simplicium corporum dicuntur naturales, licet principium activum generationis eorum sit extrinsecum; quod videtur esse contra rationem naturae, quia natura est principium intrinsecum, in qua est naturalis aptitudo ad talem formam; et ab hoc principio tales generationes dicuntur naturales.</p>
</div3>

<A NAME="82956"/>
<div3><head>n. 10</head>
<p>Et iterum illud secundum quod fit generatio, scilicet forma generati, dicitur esse natura, sicut planta, aut animal.
	Generatio enim naturalis est, quae est ad naturam, sicut dealbatio quae est ad albedinem.</p>
</div3>

<A NAME="82957"/>
<div3><head>n. 11</head>
<p>Et iterum principium, a quo fit generatio, sicut ab agente, est natura dicta secundum speciem, quae scilicet est eiusdem speciei cum natura generati, sed tamen est in alio secundum numerum.
	Homo enim generat hominem; nec tamen genitum et generans sunt idem numero, sed specie tantum.</p>
</div3>

<A NAME="82958"/>
<div3><head>n. 12</head>
<p>Et propter hoc dicitur in secundo physicorum quod forma et finis generationis incidunt in idem numero.
	Agens autem incidit cum eis in idem specie, sed non in idem numero.
	Materia vero neque in idem specie, neque in idem numero.</p>
</div3>

<A NAME="82959"/>
<div3><head>n. 13</head>
<p>Alia litera habet quod principium <hi>a quo, est secundum speciem dicta natura, aut conformis</hi>, quia videlicet non semper generans et genitum sunt eiusdem speciei, sed semper habent aliquam conformitatem, sicut cum equus generat mulum.
	Et ultimo concludit, quod illa, quae generantur per naturam, sic generantur sicut expositum est.</p>
</div3>

<A NAME="82960"/>
<div3><head>n. 14</head>
<p>Deinde cum dicit generationes vero determinat de his quae generantur per artem: et circa hoc duo facit.
	Primo distinguit generationem quae est secundum artem ab aliis generationibus, quae sunt secundum naturam.
	Secundo ostendit quomodo fiat generatio ab arte, ibi, ab arte vero fiunt.
	Dicit ergo primo, quod generationes, quae sunt aliae a naturalibus, dicuntur factiones.
	Quamvis enim nomine factionis, quae in Graeco dicitur praxis, possimus uti in rebus naturalibus, sicut cum dicimus quod calidum et ens actu, facit actu esse tale: magis tamen proprie utimur in his quae fiunt per intellectum, in quibus intellectus agentis habet dominium super illud quod facit, ut possit sic vel aliter facere: quod in rebus naturalibus non contingit; immo agunt ad aliquem effectum, determinato modo ab aliquo superiori praestito eis.
	Huiusmodi autem factiones vel fiunt ab arte, vel a potestate, vel a mente.</p>
</div3>

<A NAME="82961"/>
<div3><head>n. 15</head>
<p>Potestas autem hic videtur pro violentia sumi.
	Quaedam enim in his, quae non natura fiunt, constituuntur ex sola virtute agentis, in quibus non multum requiritur ars aliqua, vel aliquis ordinatus processus intellectus; quod maxime contingit in corporibus trahendis, vel proiiciendis, aut expellendis.</p>
</div3>

<A NAME="82962"/>
<div3><head>n. 16</head>
<p>Cum autem ordo intellectus ad effectum requiritur, quandoque quidem hoc contingit per artem, quandoque vero per solum intellectum, habitu artis nondum perfecto.
	Sicut enim aliquis argumentatur per artem, aliquis vero sine arte, ut idiotae; ita etiam aliquod opus artis aliquis per artem, aliquis sine arte facere potest in huiusmodi per artem factibilibus.</p>
</div3>

<A NAME="82963"/>
<div3><head>n. 17</head>
<p>Harum autem generationum quae fiunt vel arte vel potestate, vel mente, quaedam fiunt a casu et a fortuna: quando scilicet aliquod agens per intellectum intendit finem aliquem per suam actionem, et provenit aliquis finis praeter intentionem agentis.
	Sicut cum aliquis intendit se confricare, et ex hoc sequitur sanitas, ut postea dicetur.</p>
</div3>

<A NAME="82964"/>
<div3><head>n. 18</head>
<p>Et hoc similiter contingit in artificialibus, sicut in factis a natura.
	Virtus enim, quae est in spermate, ut infra dicetur, assimilatur arti.
	Sicut enim ars per determinata media pervenit ad formam quam intendit, ita et virtus formativa, quae est in spermate.
	Sicut autem contingit effectum qui fit per artem etiam praeter intentionem artis aut intellectus fieri, et tunc dicitur a casu accidere: ita etiam et in illis, scilicet in rebus naturalibus, eadem fiunt et ex spermate et sine spermate.
	Quae quidem cum fiunt ex spermate, fiunt a natura; cum autem sine spermate, fiunt a casu.
	Et de his perscrutandum est posterius in hoc eodem capitulo.</p>
</div3>

<A NAME="82965"/>
<div3><head>n. 19</head>
<p>Haec autem verba hic posita, duplicem habent dubitationem.
	Prima, quia cum cuiuslibet rei naturalis sit determinatus modus generationis, non videntur esse eadem quae generantur ex spermate, et per putrefactionem.
	Quod Averroes in octavo physicorum sentire videtur; dicens, quod non potest esse idem animal in specie quod generatur ex spermate, et quod generatur ex putrefactione.
	Avicenna autem e contrario sentit, quod omnia quae generantur ex semine, eadem specie possunt generari sine semine per putrefactionem, vel per aliquem modum commixtionis terrenae materiae.</p>
</div3>

<A NAME="82966"/>
<div3><head>n. 20</head>
<p>Sententia Aristotelis videtur esse media inter has duas opiniones, quod scilicet aliqua possunt et sine semine generari, et ex semine; non tamen omnia, ut infra dicet.
	Sicut nec in artificialibus omnia possunt fieri per artem et sine arte; sed quaedam fiunt per artem tantum, ut domus.
	Animalia enim perfecta videntur non posse generari nisi ex semine; animalia vero imperfecta quae sunt vicina plantis, videntur posse generari et ex semine et sine semine.
	Sicut plantae producuntur aliquando sine semine per actionem solis in terra ad hoc bene disposita; et tamen plantae sic productae producunt semina, ex quibus plantae similes in specie generantur.</p>
</div3>

<A NAME="82967"/>
<div3><head>n. 21</head>
<p>Et hoc rationabiliter accidit.
	Quia quanto aliquid perfectius est, tanto plura ad eius completionem requiruntur.
	Et propter hoc ad plantas et ad animalia imperfecta, sufficit ad agendum sola virtus caelestis.
	In animalibus vero perfectis requiritur cum virtute caelesti etiam virtus seminis.
	Unde dicitur in secundo physicorum quod homo generat hominem et sol.</p>
</div3>

<A NAME="82968"/>
<div3><head>n. 22</head>
<p>Secunda dubitatio est, quia videntur animalia generata sine semine ex putrefactione, non fieri a casu, sed ex determinato agente, scilicet ex virtute caelesti, quae in generatione eorum supplet vicem virtutis generativae, quae est in semine: et hoc etiam vult Commentator in nono huius.</p>
</div3>

<A NAME="82969"/>
<div3><head>n. 23</head>
<p>Sed sciendum est quod nihil prohibet aliquam generationem esse per se, cum refertur ad unam causam, quae tamen est per accidens et casualis, cum refertur in aliam causam.
	Sicut in ipso exemplo philosophi patet.
	Cum enim sanitas ex confricatione sequitur praeter intentionem confricantis, ipsa quidem sanatio, si referatur ad naturam, quae est corporis regitiva, non est per accidens, sed per se intenta.
	Si vero referatur ad intellectum confricantis, erit per accidens et casualis.
	Similiter etiam generatio animalis ex putrefactione generati, si referatur ad causas particulares, hic inferius agentes, invenitur esse per accidens et casualis.
	Non enim calor, qui causat putredinem, intendit naturali appetitu generationem huius vel illius animalis, quae ex putrefactione sequitur, sicut virtus, quae est ex semine, intendit productionem talis speciei.
	Sed si referatur ad virtutem caelestem, quae est universalis regitiva virtus generationum et corruptionum in istis inferioribus, non est per accidens, sed per se intenta; quia de eius intentione est ut educantur in actu omnes formae quae sunt in potentia materiae.
	Et sic recte assimilavit hic Aristoteles ea quae fiunt ab arte, his quae fiunt a natura.</p>
</div3>

<A NAME="82970"/>
<div3><head>n. 24</head>
<p>Deinde cum dicit ab arte vero ostendit modum generationis, quae est ab arte; et praecipue quantum ad principium effectivum.
	De principio enim materiali iam supra dixerat cum locutus fuerat de generatione naturali.
	Circa hoc autem duo facit.
	Primo ostendit quid sit principium activum in generatione quae est per artem.
	Secundo ostendit quomodo ab hoc principio generatio procedat, ibi, fit itaque sanitas.
	Dicit ergo primo, quod illa fiunt ab arte, quorum species factiva est in anima.
	Per speciem autem exponit quod quid erat esse cuiuslibet rei factae per artem, ut quod quid erat esse domus, quando fit domus. <hi>Et hoc etiam nominat primam substantiam</hi>, idest primam formam.
	Et hoc ideo, quia a forma quae est in anima nostra, procedit forma quae est in materia in artificialibus; in naturalibus autem e contrario.</p>
</div3>

<A NAME="82971"/>
<div3><head>n. 25</head>
<p>Haec autem forma quae est in anima, differt a forma, quae est in materia.
	Nam contrariorum formae in materia sunt diversae et contrariae, in anima autem est quodammodo una species contrariorum.
	Et hoc ideo, quia formae in materia sunt propter esse rerum formatarum: formae autem in anima sunt secundum modum cognoscibilem et intelligibilem.
	Esse autem unius contrarii tollitur per esse alterius; sed cognitio unius oppositi non tollitur per cognitionem alterius, sed magis iuvatur.
	Unde formae oppositorum in anima non sunt oppositae.
	Quinimmo <hi>substantia</hi>, idest quod quid erat esse privationis, est eadem cum substantia oppositi, sicut eadem est ratio in anima sanitatis et infirmitatis.
	Per absentiam enim sanitatis cognoscitur infirmitas.
	Sanitas autem, quae est in anima, est quaedam ratio, per quam cognoscitur sanitas et infirmitas; et consistit <hi>in scientia</hi>, idest in cognitione utriusque.</p>
</div3>

<A NAME="82972"/>
<div3><head>n. 26</head>
<p>Deinde cum dicit fit itaque ostendit quomodo ab hoc principio procedatur ad sanitatem.
	Et circa hoc duo facit.
	Primo ostendit quomodo sanitas quae est in anima, sit principium sanationis.
	Secundo quomodo diversimode accipitur principium in actione artis, ibi, generationum vero et motuum.
	Dicit ergo quod, cum sanitas quae est in anima, sit principium sanitatis quae fit per artem, ita fit sanitas in materia aliquo intelligente quod sanitas est <hi>hoc</hi>, scilicet vel regularitas vel adaequatio calidi, frigidi, humidi et sicci.
	Et ideo necesse est, si sanitas debet contingere, quod hoc existat, scilicet regularitas vel aequalitas humorum.
	Et si regularitas vel aequalitas debeat esse, oportet quod sit calor, per quem humores reducantur ad aequalitatem; et ita semper procedendo a posteriori ad prius, intelliget illud quod est factivum caloris, et quod est factivum illius, donec reducatur ad aliquod ultimum, quod ipse statim posset facere, sicut hoc quod est dare talem potionem; et demum motus incipiens ab illo quod statim potest facere, nominatur factio ordinata ad sanandum.</p>
</div3>

<A NAME="82973"/>
<div3><head>n. 27</head>
<p>Patet ergo, quod sicut in naturalibus ex homine generatur homo, ita in artificialibus accidit quodammodo ex sanitate fieri sanitatem, et ex domo domum; scilicet ex ea quae est sine materia in anima existens, illa quae habet materiam.
	Ars enim medicinalis, quae est principium sanationis, nihil est aliud quam species sanitatis, quae est in anima; et ars aedificativa est species domus in anima.
	Et ista species sive substantia sine materia, est quam dixit supra quod quid erat esse rei artificiatae.</p>
</div3>

<A NAME="82974"/>
<div3><head>n. 28</head>
<p>Deinde cum dicit generationum vero ostendit quomodo diversimode accipitur principium in actionibus artis; et dicit quod in generationibus et motibus artificialibus est aliqua actio quae vocatur intelligentia et aliqua quae vocatur factio.
	Ipsa enim excogitatio artificis vocatur intelligentia, quae incipit ab hoc principio, quae est species rei fiendae per artem.
	Et haec operatio protenditur, ut supra dictum est, usque ad illud quod est ultimum in intentione, et primum in opere.
	Et ideo illa actio quae incipit ab ultimo, ad quod intelligentia terminatur, vocatur factio, quae est motus iam in exteriorem materiam.</p>
</div3>

<A NAME="82975"/>
<div3><head>n. 29</head>
<p>Et sicut diximus de actione artis respectu formae, quae est ultimus finis generationis artificialis, similiter est de omnibus aliis intermediis.
	Sicut ad hoc quod convalescat, oportet quod adaequentur humores.
	Hoc igitur ipsum quod est adaequari, est unum de intermediis, quod est propinquissimum sanitati.
	Et sicut medicus, ad hoc quod faceret sanitatem, incipiebat considerando quid est sanitas: ita, ad hoc quod faciat adaequationem, oportet quod sciat quid est adaequatio; videlicet quod adaequatio <hi>est hoc</hi>, scilicet debita proportio humorum in respectu ad naturam humanam. <hi>Hoc autem erit si corpus fuerit calefactum</hi>; quando scilicet quis infirmatur propter defectum caloris.
	Et iterum oportet quod sciat quod quid est hoc, scilicet calefieri: sicut si dicatur quod calefieri est immutari a medicina calida.
	Et <hi>hoc</hi>, scilicet dare medicinam calidam, existit statim in potestate medici, et est <hi>iam in ipso</hi>, idest in potestate eius, ut talem medicinam det.</p>
</div3>

<A NAME="82976"/>
<div3><head>n. 30</head>
<p>Sic igitur patet, quod principium faciens sanitatem, unde incipit motus ad sanandum, est species, quae est in anima, vel ipsius sanitatis, vel aliorum intermediorum, per quae acquiritur sanitas.
	Et hoc dico, si sanatio fiat ab arte.
	Si autem fiat alio modo, non erit principium sanitatis species quae est in anima; hoc enim est proprium in operationibus artis.</p>
</div3>

<A NAME="82977"/>
<div3><head>n. 31</head>
<p>Deinde cum dicit si vero manifestat quomodo fiunt generationes casuales: et dicit, quod quando sanatio fit a casu, tunc principium sanitatis fit ab hoc, quod est principium faciendi sanitatem apud eum qui facit sanitatem secundum artem.
	Sed hoc est intelligendum de principio factionis, quod est ultimum in intelligendo, et primum in exequendo.
	Sicut in medicando principium sanitatis aliquando forsan fit a calefactione.
	Et hinc etiam incipit sanatio, quando aliquis a casu sanatur, quia calorem aliquis excitat confricatione praeter intentionem confricantis.
	Calor itaque in corpore excitatus per fricationem vel medicationem, aut est pars sanitatis, quasi intrans substantiam sanitatis, sicut cum ipsa alteratio calefactionis ad sanitatem sufficit; aut sequitur ad calorem aliquid quod est pars sanitatis, sicut cum per calorem fit sanitas per hoc quod calor dissolvit aliquos humores compactos, quorum dissolutio est iam constituens sanitatem.
	Aut etiam hoc potest esse per plura media; sicut cum calor consumit humores superfluos impedientes aliquos meatus in corpore; quibus consumptis fit debitus motus spirituum ad aliquas determinatas partes corporis: et hoc ultimum est iam faciens sanitatem. <hi>Et quod est ita</hi>, scilicet quod est proximum sanitatis factivum <hi>est aliqua pars sanitatis</hi>, idest intrans in constitutionem sanitatis.
	Et similiter est in aliis artificialibus.
	Nam partes domus sunt lapides, quorum compositio iam est aliquid domus.</p>
</div3>

<A NAME="82978"/>
<div3><head>n. 32</head>
<p>Deinde cum dicit quare sicut concludit conclusionem principaliter intentam: et circa hoc duo facit.
	Primo includit conclusionem intentam.
	Secundo removet quamdam dubitationem, ibi, ex quo vero ut materia fit.
	Dicit ergo primo, quod ex quo omne quod generatur, generatur ex materia, et iterum generatur a suo simili, impossibile est aliquid esse factum, nisi aliquid praeexistat, sicut dicitur communiter.
	Communis enim philosophorum naturalium sententia erat, quod ex nihilo nihil fit.
	Palam est autem, quod id quod praeexistit, oportet quod sit pars rei generatae.
	Constat enim, quod materia quae praeexistit est pars generati.
	Quod ex hoc probari potest: quia materia est in generato, et ipsa fit generatum dum in actum educitur.
	Nec solum pars quae est materia praeexistit; sed, sicut ex dictis patet, etiam praeexistit pars quae est in ratione, scilicet forma.
	Haec enim duo, scilicet materia et forma, sunt partes generati.</p>
</div3>

<A NAME="82979"/>
<div3><head>n. 33</head>
<p>Utroque enim modo possumus assignare quid sint <hi>circuli aerei</hi> vel <hi>circuli multi</hi>, secundum aliam literam, idest particulares et distincti; et dicentes materiam quae est aes, et <hi>dicentes speciem</hi>, idest formam, quae est talis figura.
	Et recte dicit multos circulos particulares.
	Nam circulus secundum speciem et formam est unus tantum.
	Multiplicatur autem et individuatur per materiam.
	Et haec, scilicet figura, est genus, in quod primo collocatur circulus aereus.
	Et ita patet ex dictis, quod circulus aereus in sua definitione habet materiam.
	Quod autem species geniti praeexistat, supra ostensum est in naturalibus et in artificialibus generationibus.</p>
</div3>

<A NAME="82980"/>
<div3><head>n. 34</head>
<p>Deinde cum dicit ex quo vero removet quamdam dubitationem.
	Illud enim ex quo aliquid fit ut ex materia, quandoque praedicatur non in abstracto, sed denominative.
	Quaedam enim dicuntur non esse <hi>illud</hi>, idest materia, <hi>sed illiusmodi</hi>.
	Sicut statua non dicitur lapis, sed lapidea.
	Sed homo convalescens <hi>non dicitur illud ex quo</hi>, idest non recipit praedicationem eius ex quo fieri dicitur.
	Fit enim convalescens ex infirmo.
	Nec dicitur quod convalescens sit infirmus.</p>
</div3>

<A NAME="82981"/>
<div3><head>n. 35</head>
<p>Huiusmodi autem causa est, quia dupliciter dicitur aliquid fieri ex aliquo: scilicet ex privatione, et ex subiecto quod dicitur materia: sicut dicitur quod homo fit sanus, et quod laborans fit sanus.
	Dicitur autem magis aliquid fieri ex privatione quam ex subiecto; sicut magis dicitur aliquis fieri sanus ex laborante, quam ex homine.
	Sed hoc fieri hoc, magis dicimus in subiecto quam in privatione.
	Magis enim dicimus proprie quod homo fit sanus, quam quod laborans.
	Et ideo ille qui est sanus, non dicitur laborans, sed magis dicitur homo; et e converso homo dicitur sanus.
	Sic ergo id quod fit, praedicatur de subiecto, non autem de privatione.</p>
</div3>

<A NAME="82982"/>
<div3><head>n. 36</head>
<p>Sed in quibusdam privatio est non manifesta et innominata; sicut privatio cuiuscumque figurae in aere, non habet nomen, nec etiam privatio domus in lateribus et in lignis.
	Et ideo utimur materia, pro materia et privatione simul.
	Et propter hoc, sicut illic dicimus, quod sanus fit ex laborante, ita hic dicimus quod statua fit ex aere, et domus ex lapidibus et lignis.
	Et propter hoc etiam, sicut ibi id ex quo fit aliquid, sicut ex privatione, non praedicatur de subiecto, quia non dicimus quod sanus sit laborans, ita nec hic dicimus quod statua sit lignum; sed praedicatur abstractum in concreto, dicendo quod non est lignum, sed lignea, nec aes, sed aerea, nec lapis, sed lapidea.
	Et similiter domus non est lateres, sed lateritia.
	Quia si quis diligenter inspiciat, nec fit statua ex ligno, nec domus ex lateribus simpliciter loquendo, sed per aliquam permutationem.
	Fiunt enim ista ex istis sicut ex aliquo permutato, et non sicut ex permanente.
	Aes enim infiguratum non manet dum fit statua, nec lateres incompositi dum fit domus.
	Et propter hoc in praedictis <hi>ita dicitur</hi>, idest talis fit praedicatio.</p>

</div3></div2>
<div2 n="7"><head>Lectio 7</head>
<A NAME="82983"/>
<div3><head>n. 1</head>
<p>Praemisit superius philosophus quaedam de generationibus rerum, quasi necessaria ad suum propositum ostendendum; scilicet ad ostendendum, quod causae generationis rerum non sunt ponendae species separatae.
	Ex quibus duo sunt iam manifestata per praemissa: scilicet quod omnis generatio est ex aliqua materia, et quod unumquodque quod generatur, generatur a suo simili.
	Nunc autem intendit ostendere propositum ex his quae supra investigata sunt.
	Et dividitur in partes tres.
	In prima ostendit quid sit illud quod generatur.
	In secunda ostendit, quod causa generationis non est species separata, ibi, utrum igitur est ne quaedam.
	In tertia determinat quaedam quae possent esse dubia circa praedeterminata, ibi, dubitabit autem aliquis.
	Circa primum duo facit.
	Primo ostendit quod forma non generatur nisi per accidens.
	Secundo ostendit quod compositum generatur, ibi, aeream vero sphaeram.
	Dicit ergo primo, quod ea quae sunt ostensa supra vera sunt.
	Quorum unum est, quod omne quod fit, fit ab aliquo, et hoc est agens vel generans, a quo est principium generationis.
	Et aliud est, quod omne quod generatur, generatur ex aliquo, ut intelligatur id ex quo est generatio, non privatio, sed materia.
	Dictum est enim superius, quod aliter fit aliquid ex materia, et aliter ex privatione.
	Et tertium est quod in omni generatione oportet esse aliquid quod fit.
	Et hoc est vel sphaera, vel circulus, vel quodcumque aliorum.</p>
</div3>

<A NAME="82984"/>
<div3><head>n. 2</head>
<p>Ex istis suppositis debet esse manifestum, quod sicut agens generando non facit materiam, vel subiectum generationis, quae est aes, ita etiam <hi>non facit formam</hi>, scilicet hoc ipsum quod est sphaera, nisi forte per accidens.
	Facit enim aeream sphaeram quod est compositum.
	Et quia aerea sphaera, est sphaera, ideo per accidens facit sphaeram.</p>
</div3>

<A NAME="82985"/>
<div3><head>n. 3</head>
<p>Quod autem agens non faciat materiam, per se est manifestum, eo quod materia praeexistit factioni: unde non oportuit eum probare quod materia non fieret.
	Sed de formis poterat esse dubium, eo quod forma non invenitur nisi in termino actionis.
	Et ideo oportuit eum probare quod forma non fieret nisi per accidens.
	Et hoc ideo est, quia formae non proprie habent esse, sed magis sunt quibus aliqua habent esse.
	Unde si fieri est via in esse, illa tantum per se fiunt, quae per formas habent esse.
	Formae autem incipiunt esse, eo modo quo sunt in illis factis, quae per formas esse habent.</p>
</div3>

<A NAME="82986"/>
<div3><head>n. 4</head>
<p>Et quod forma non fiat, sic probat.
	Facere enim hoc aliquid, est facere hoc ex aliquo subiecto, quod est <hi>totaliter</hi>, idest universaliter verum in omni generatione.
	Facere enim hoc quod est aes rotundum, non est facere hoc ipsum <hi>quod est rotundum</hi>, scilicet rotunditatem; aut hoc ipsum quod est facere <hi>sphaeram</hi>, scilicet formam sphaerae; sed est facere <hi>aliquid alterum</hi>, scilicet speciem, non qualitercumque, <hi>sed in alio</hi>, scilicet in materia: quod est facere compositum.
	Quod sic patet.
	Si enim agens facit aliquid, oportet quod faciat ex aliquo alio sicut ex materia.
	Hoc <hi>enim superius subiiciebatur</hi>, scilicet quod omnis generatio ex materia fit, propter probationem superius inductam.
	Sicut agens dicitur facere sphaeram aeream.
	Et hoc ideo, quia facit hoc quod est sphaera aerea, ex hoc quod est aes.
	Si igitur etiam ipsam formam faciat, palam erit quod faciet eam similiter, scilicet ex aliqua materia.
	Et ita sicut sphaera aerea erit composita ex materia et forma, sic et forma sphaerae aereae erit composita ex materia et forma: et redibit eadem quaestio de forma formae, et sic in infinitum: et ita generationes procedent in infinitum, quia omne generatum habet materiam et formam.
	Palam igitur est quod non fit species rei generatae, nec aliquid aliud quodcumque fit, quod oporteat vocare formam in rebus sensibilibus, sicut ordo et compositio et figura quae in aliquibus tenet locum formae, maxime in artificialibus.</p>
</div3>

<A NAME="82987"/>
<div3><head>n. 5</head>
<p>Et quia generatio est eius quod fit, palam est quod nec generatio est formae, sed compositi.
	Nec iterum quod quid erat esse rei generatae generatur, nisi per accidens.
	Sed forma et quod quid erat esse, <hi>est quod fit in alio</hi>, idest in materia, non per se.
	Et dico quod fit, vel ab arte, vel a natura, <hi>vel potestate</hi>, idest a quocumque agente per violentiam.</p>
</div3>

<A NAME="82988"/>
<div3><head>n. 6</head>
<p>Dicit autem quod quid erat esse non fieri, quamvis sit idem rei factae.
	Supra enim ostensum est unamquamque rem esse idem cum suo quod quid erat esse.
	Sed tamen quod quid erat esse est quod per se pertinet ad speciem.
	Unde ab eo excluduntur conditiones individuales, quae per accidens sunt speciei.
	Species autem et alia universalia non generantur nisi per accidens, singularibus generatis.</p>
</div3>

<A NAME="82989"/>
<div3><head>n. 7</head>
<p>Sciendum tamen quod licet in litera dicatur, quod forma fit in materia, non tamen proprie dicitur.
	Forma enim proprie non fit, sed compositum.
	Sicut enim dicitur forma esse in materia, licet forma non sit, sed compositum per formam: ita etiam proprius modus loquendi est, ut dicamus compositum generari ex materia in talem formam.
	Formae enim proprie non fiunt, sed educuntur de potentia materiae, inquantum materia quae est in potentia ad formam fit actu sub forma, quod est facere compositum.</p>
</div3>

<A NAME="82990"/>
<div3><head>n. 8</head>
<p>Deinde cum dicit aeream vero ostendit, quod composita fiant, dicens, quod generans facit esse sphaeram aeream.
	Facit enim eam ex aere quod est materia, sicut ex principio generationis, et ex sphaera, quae est formae et generationis terminus.
	Facit enim <hi>hanc speciem</hi>, idest figuram sphaerae <hi>in hoc</hi>, idest in hac materia, inquantum scilicet transmutat hoc aes in sphaeram: et hoc est sphaera aerea, scilicet forma sphaerae in aere.</p>
</div3>

<A NAME="82991"/>
<div3><head>n. 9</head>
<p><hi>Sed hoc</hi>, scilicet figura sphaerae <hi>est esse sphaerae</hi>, idest quod quid est sphaerae. <hi>Eius autem quod est esse sphaerae</hi>, idest ipsius quod quid est formae, non est omnino generatio; quia si esset eius generatio, oporteret quod esset ex aliquo sicut ex materia.
	Omne enim quod fit oportet esse divisibile, ita scilicet quod eius <hi>hoc sit hoc</hi>, idest una pars sit hoc, <hi>et hoc sit hoc</hi>, idest alia pars sit hoc.
	Et hoc exponit, scilicet quod una pars eius sit materia, et alia pars eius sit species.
	Si igitur quid est sphaerae quantum ad ipsam formam est <hi>quod sit figura aequalis ex medio</hi>, idest quod sit quaedam figura solida a cuius medio ad extremitates omnes lineae ductae sint aequales, oportet <hi>quod huius</hi>, scilicet sphaerae aereae <hi>hoc quidem</hi>, scilicet materia, sit in quo erat id quod <hi>facit generans</hi>, scilicet forma; et hoc sit <hi>in illo</hi>, scilicet forma, <hi>quae</hi> scilicet est figura ex medio aequalis, <hi>et hoc sit omne</hi>, idest totum <hi>quod factum est</hi>, scilicet aerea sphaera.</p>
</div3>

<A NAME="82992"/>
<div3><head>n. 10</head>
<p>Palam igitur est ex dictis, quod si omne quod fit oportet esse divisibile, quod id quod est ut species, aut quod est <hi>ut substantia</hi>, idest ut quod quid erat esse non fit.
	Sed <hi>synodus</hi>, idest compositum quod dicitur et denominatur a tali forma, vel quidditate vel quod quid est, fit.
	Et iterum manifestum est quod omni generato inest materia, et quod cuiuslibet generati hoc est hoc, <hi>et hoc est hoc</hi>, idest una pars est materia, et alia forma.</p>
</div3>

<A NAME="82993"/>
<div3><head>n. 11</head>
<p>Deinde cum dicit utrum igitur ostendit quod ex quo formae non generantur sed composita, quod non oportet ponere species separatas esse causas generationis in istis inferioribus.
	Sciendum est autem, quod Platonici ponebant species esse causas generationis dupliciter.
	Uno modo per modum generantis, et alio modo per modum exemplaris.
	Primo ergo ostendit, quod species separatae non sunt causae generationis per modum generantis.
	Secundo, quod non per modum exemplaris, ibi, in quibusdam vero palam.
	Dicit ergo primo, quod considerandum est utrum sit aliqua forma <hi>universalis praeter huiusmodi singularia</hi>, scilicet quod sit quaedam sphaera a materia separata praeter has sphaeras quae sunt in materia.
	Aut etiam sit aliqua domus universalis sine materia, praeter lapides, ex quibus constituuntur istae domus particulares.
	Movet autem quaestionem in artificialibus propter naturalia, quorum species Plato separatas posuit a materia; ut intelligatur esse quaesitum, utrum sit homo universalis praeter carnes et ossa, ex quibus particulares homines constituuntur.</p>
</div3>

<A NAME="82994"/>
<div3><head>n. 12</head>
<p>Ad solutionem autem huius quaestionis, hic primo praemittit, quod si sit aliqua substantia hoc modo facta, nullo modo erit hoc aliquid, sed significabit tantum quale quid, quod non est determinatum.
	Socrates enim significat hoc aliquid et determinatum; homo vero significat quale quid, quia significat formam communem et indeterminatam, quia significat absque determinatione huius vel illius.
	Unde si sit homo praeter Socratem et Platonem et alios huiusmodi, non tamen erit hoc aliquid nec determinatum.
	Sed nos videmus quod in generationibus, semper illud quod facit et generat <hi>ex hoc</hi>, idest ex tali materia, est <hi>tale hoc</hi>, idest hoc determinatum, habens determinatam speciem.
	Oportet enim, sicut generatum est hoc aliquid, ita et generans esse hoc aliquid, cum generans sit simile genito, ut supra probatum est.
	Et quod genitum sit hoc aliquid, ex hoc patet: quia quod generatur est compositum. <hi>Sed hoc esse</hi>, scilicet compositum, quando <hi>est hoc</hi>, idest determinatum, est ut Callias, aut Socrates, sicut cum dicitur haec sphaera aerea.
	Sed homo et animal non significant hanc materiam ex qua est generatio, sicut nec sphaera aerea universaliter dicta.
	Si ergo compositum generatur, et non generatur nisi ex hac materia, per quam est hoc aliquid, oportet quod id quod generatur sit hoc aliquid.
	Et cum generatum sit simile generanti, oportet etiam, quod generans sit hoc aliquid.
	Et ita non sit species universalis, sine materia.</p>
</div3>

<A NAME="82995"/>
<div3><head>n. 13</head>
<p>Manifestum est ergo ex dictis, quod si sunt aliquae species praeter singularia, nihil sunt utiles ad generationes et substantias rerum, sicut consueti sunt quidam dicere <hi>specierum causa</hi>, idest ad hoc quod ponant species.
	Haec enim erat una causa, quare Platonici species ponebant, ut essent causa generationis in rebus.
	Si igitur species separatae non possunt esse causa generationis, manifestum erit quod non erunt species quaedam substantiae secundum se existentes.</p>
</div3>

<A NAME="82996"/>
<div3><head>n. 14</head>
<p>Sciendum est autem, quod omnes, qui non consideraverunt hoc, quod philosophus supra ostendit, quod formae non fiunt, passi sunt difficultatem circa factionem formarum.
	Propter hoc namque quidam coacti sunt dicere, omnes formas esse ex creatione.
	Nam ponebant formas fieri, et non poterant ponere quod fierent ex materia, cum materia non sit pars formae: unde sequebatur quod fierent ex nihilo, et per consequens quod crearentur.
	E contrario autem quidam posuerunt propter hanc difficultatem, formas praeexistere in materia actu, quod est ponere latitationem formarum; sicut posuit Anaxagoras.</p>
</div3>

<A NAME="82997"/>
<div3><head>n. 15</head>
<p>Sententia autem Aristotelis, qui ponit formas non fieri, sed compositum, utrumque excludit.
	Neque enim oportet dicere, quod formae sint causatae ab aliquo extrinseco agente, neque quod fuerint semper actu in materia, sed in potentia tantum.
	Et quod in generatione compositi sint eductae de potentia in actum.</p>
</div3>

<A NAME="82998"/>
<div3><head>n. 16</head>
<p>Deinde cum dicit in quibusdam ostendit, quod species separatae non possunt esse causa generationis per modum exemplaris; dicens, quod licet in aliquibus sit dubium utrum generans sit simile generato, tamen in quibusdam palam est quod generans sit quoddam tale, quale est generatum; non quidem idem numero, sed idem specie, ut patet in naturalibus.
	Homo enim generat hominem, similiter equus equum, et unaquaeque res naturalis aliam similem in specie sibi: nisi accidat aliquid praeter naturam, sicut est cum equus generat mulum.
	Et dicitur ista generatio praeter naturam, quia est praeter intentionem naturae particularis.</p>
</div3>

<A NAME="82999"/>
<div3><head>n. 17</head>
<p>Virtus enim formativa, quae est in spermate maris, naturaliter est ordinata ut producat omnino simile ei, a quo sperma est decisum; sed de secundaria intentione est, quod quando perfecta similitudo induci non potest, inducatur qualiscumque potest similis.
	Et, quia in generatione muli sperma equi non potest inducere speciem equi in materia, propter hoc quod non est proportionata ad suscipiendum speciem equi, inducit speciem propinquam.
	Unde etiam in generatione muli est aliquo modo generans simile generato.
	Est enim aliquod proximum genus, quod non est nominatum, commune equo et asino.
	Et sub illo genere continetur etiam mulus.
	Unde secundum illud genus potest dici quod simile generat simile.
	Ut si verbi gratia dicamus quod illud proximum genus sit iumentum, poterimus dicere, quod licet equus non generet equum, sed mulum, iumentum tamen generat iumentum.</p>
</div3>

<A NAME="83000"/>
<div3><head>n. 18</head>
<p>Patet igitur, quod omnia generata consequuntur speciei similitudinem ex virtute generantis.
	Quare palam est, quod non oportet ponere aliquam speciem separatam, quasi exemplar rebus generatis, ex cuius imagine res generatae speciei similitudinem consequantur, ut Platonici ponebant.
	Maxime enim huiusmodi exemplaria requirerentur in praedictis substantiis naturalibus, quae sunt maxime substantiae respectu artificialium.
	Sufficiens autem est in praedictis generans ad faciendum similitudinem speciei; et est sufficiens <hi>ponere causam speciei in materia</hi>, idest quod illud quod facit hoc generatum consequi talem speciem non sit species extra materiam, sed species in materia.</p>
</div3>

<A NAME="83001"/>
<div3><head>n. 19</head>
<p><hi>Omnis autem species, quae est in materia</hi>, scilicet in his carnibus et in his ossibus, est aliquod singulare, ut Callias et Socrates.
	Et ista etiam species causans similitudinem speciei in generando est diversa a specie generati secundum numerum propter diversam materiam.
	Cuius diversitas est principium diversitatis individuorum in eadem specie.
	Diversa namque est materia, in qua est forma hominis generantis et hominis generati.
	Sed utraque forma est idem secundum speciem.
	Nam ipsa species est <hi>individua</hi>, idest non diversificatur in generante et generato.
	Relinquitur ergo, quod non oportet ponere aliquam speciem praeter singularia, quae sit causa speciei in generatis, ut Platonici ponebant.</p>

</div3></div2>
<div2 n="8"><head>Lectio 8</head>
<A NAME="83002"/>
<div3><head>n. 1</head>
<p>Postquam ostendit philosophus, quod species separatae non sunt causa generationis in istis inferioribus, hic manifestat quaedam, quae possent esse dubia circa praedeterminata.
	Et dividitur in partes tres, secundum quod tria dubia sunt quae manifestare intendit.
	Secunda pars incipit ibi, palam vero ex dictis.
	Tertia ibi, non solum autem de substantia.
	Circa primum duo facit.
	Primo ponit dubitationem.
	Secundo solvit eam, ibi, causa vero et cetera.
	Oritur autem prima dubitatio ex eo quod supra dixerat, quod, quando principium sanitatis est species, quae est in anima, tunc sanitas fit ab arte.
	Quando vero sanitas non est ab hoc principio, sed a calefactione tantum, tunc fit sanitas a casu, sicut cum accidit sanitas ex confricatione.
	Hoc autem non potest accidere in domibus, quae fiunt ab arte.
	Domus enim numquam fit ab aliquo principio, nisi a specie domus in anima; et sic semper fit ab arte, et non a casu.
	Et ideo est dubitatio, quare quaedam fiunt quandoque quidem ab arte, quandoque quidem a casu, ut sanitas; quaedam vero non, sed fiunt tantum ab arte, et nunquam a casu, ut domus.</p>
</div3>

<A NAME="83003"/>
<div3><head>n. 2</head>
<p>Deinde cum dicit causa vero solvit quaestionem; et dicit causam praedictae differentiae in artificialibus hanc esse, quia materia, a qua incipit generatio, secundum quam contingit facere et fieri aliquid eorum, quae sunt ab arte, talis est, in qua existit aliqua pars rei.
	Oportet namque in materia qualibet esse aptitudinem ad formam.
	Non enim quodlibet artificiatum potest fieri ex qualibet materia, sed ex determinata.
	Sicut serra non fit ex lana, sed ex ferro.
	Ipsa ergo aptitudo ad formam artificiati, quae est in materia, iam est aliqua pars artificiati, quae est in materia; quia sine aptitudine artificiatum esse non potest.
	Sicut serra non potest esse sine duritie, per quam ferrum est ordinatum ad formam serrae.</p>
</div3>

<A NAME="83004"/>
<div3><head>n. 3</head>
<p>Sed haec pars dupliciter invenitur in materia.
	Quandoque quidem ita, quod per eam materia potest moveri a seipsa per partem formae in ea existentem.
	Quandoque vero non.
	Sicut in corpore humano, quod est materia sanationis, inest virtus activa, per quam corpus potest sanare seipsum.
	In lapidibus autem et lignis non est aliqua virtus activa, per quam possit moveri materia ad formam domus.</p>
</div3>

<A NAME="83005"/>
<div3><head>n. 4</head>
<p>Et si quidem materia sic possit moveri per partem formae, quam in se habet, ad formam, hoc contingit dupliciter.
	Quia quandoque potest sic moveri per principium intrinsecum, quod est pars praedicta, sicut moveretur per artem, ut accidit in sanatione; nam natura humani corporis eodem modo agit ad sanitatem sicut et ars.
	Quandoque vero non potest moveri materia per principium intrinsecum eodem modo sicut movetur ab arte, licet aliquo modo per ipsum moveri possit.
	Multa enim sunt, quae possunt a seipsis moveri, sed non sic sicut moventur ab arte, ut patet in saltatione.
	Homines enim non habentes artem saltandi possunt quidem movere seipsos, sed non illo modo, sicut movent se qui habent artem praedictam.</p>
</div3>

<A NAME="83006"/>
<div3><head>n. 5</head>
<p>Illa igitur artificialia, quae habent talem naturam, sicut lapides sunt materia domus, non possunt a seipsis moveri: impossibile est enim moveri ea nisi ab alio.
	Et hoc non solum est in artificialibus, sed etiam in naturalibus.
	Sic enim et materia ignis non potest moveri ad formam ignis nisi ab alio.
	Et inde est, quod forma ignis non generatur nisi ab alio.
	Et propter hoc quaedam artificialia non possunt fieri sine habente artem: quae scilicet in sua materia vel non habent aliquod principium motivum ad formam, vel non sic motivum sicut ars movet.</p>
</div3>

<A NAME="83007"/>
<div3><head>n. 6</head>
<p>Quae vero ab aliquo extrinseco principio moveri possunt non habente artem, possunt esse et fieri etiam sine habente artem.
	Movebuntur enim eorum materiae ab his quae non habent artem.
	Quod quidem ostendit dupliciter.
	Uno modo inquantum possunt moveri ab aliquibus aliis extrinsecis principiis non habentibus artem; sicut arborem plantare potest etiam qui non habet artem plantandi.
	Alio modo quando <hi>materia movetur ex parte</hi>, idest ab aliquo principio intrinseco, quod est aliqua pars formae.
	Sicut cum corpus humanum sanatur ab aliquo principio intrinseco, quod est aliqua pars formae.</p>
</div3>

<A NAME="83008"/>
<div3><head>n. 7</head>
<p>Sciendum est autem, quod occasione horum verborum, quae hic dicuntur, quidam ponunt, quod in omni generatione naturali est aliquod principium activum in materia, quod quidem est forma in potentia praeexistens in materia, quae est quaedam inchoatio formae.
	Unde haec formae pars dicitur.
	Quod quidem adstruere nituntur: primo ex hoc quod hic dicitur.
	Videtur enim hic Aristoteles dicere quod illa, in quorum materia non est principium activum, fiunt tantum ab arte.
	Oportet igitur, quod in materia illorum, quae fiunt a natura, insit aliquod principium activum.</p>
</div3>

<A NAME="83009"/>
<div3><head>n. 8</head>
<p>Secundo ex hoc, quod omnis motus, cuius principium non est in eo quod movetur, sed extra, est motus violentus, et non naturalis.
	Si igitur in his, quae generantur per naturam, non esset aliquod principium generationis activum in materia, tunc eorum generationes non essent naturales, sed violentae; aut non esset aliqua differentia inter generationem artificialem et naturalem.</p>
</div3>

<A NAME="83010"/>
<div3><head>n. 9</head>
<p>Et si obiiciatur contra eos, quod tunc ea, quae generantur naturaliter, non indigent extrinseco generante, si eorum generatio est a principio intrinseco: respondent quod sicut principium intrinsecum non est forma completa, sed quaedam inchoatio formae; ita etiam non est perfectum principium activum, ut per se possit agere ad generationem; sed habet aliquid de virtute activa ut cooperetur exteriori agenti.
	Nisi enim aliquid conferret mobile exteriori agenti, esset motus violentus: violentum enim est, cuius principium est extra, nil conferente vim passo, ut in primo Ethicorum dicitur.</p>
</div3>

<A NAME="83011"/>
<div3><head>n. 10</head>
<p>Haec autem opinio videtur propinqua ponentibus latitationem formarum.
	Cum enim nihil agat nisi secundum quod est in actu: si partes vel inchoationes formarum quae sunt in materia, habent aliquam virtutem activam, sequitur quod sint aliquo modo actu, quod est ponere latitationem formarum.
	Et praeterea, cum esse sit ante agere, non potest intelligi forma prius habere agere, quam sit in actu.</p>
</div3>

<A NAME="83012"/>
<div3><head>n. 11</head>
<p>Et ideo dicendum est, quod sicut sola viventia inveniuntur se movere secundum locum, alia vero moventur a principio extrinseco, vel generante, vel removente prohibens, ut dicitur octavo physicorum, ita secundum alios motus, sola viventia inveniuntur movere seipsa.
	Et hoc ideo quia inveniuntur habere diversas partes, quarum una potest esse movens et alia mota; quod oportet esse in omni movente seipsum, ut probatur in octavo physicorum.
	Sic igitur invenimus in generatione viventium esse principium activum intrinsecum quod est virtus formativa in semine.
	Et sicut est potentia augmentativa movens in motu augmenti et decrementi; ita est et in motu alterationis, quae est sanatio, principium movens intra.
	Nam cum cor non sit susceptivum infirmitatis, virtus naturalis, quae est in corde sano, totum corpus ad sanitatem alterat.</p>
</div3>

<A NAME="83013"/>
<div3><head>n. 12</head>
<p>De tali igitur materia habente in se principium activum loquitur hic philosophus, et non de rebus inanimatis.
	Quod ex hoc patet, quia materiam ignis comparat materiae domus in hoc, quod utraque movetur ad formam a principio extrinseco.
	Non tamen sequitur quod generatio inanimatorum corporum non sit naturalis.
	Non enim oportet ad motum naturalem, quod semper principium motus, quod est in mobili, sit principium activum et formale; sed quandoque est passivum et materiale.
	Unde et natura in secundo physicorum distinguitur per materiam et formam.
	Et ab hoc principio dicitur naturalis generatio simplicium corporum, ut dicit Commentator in secundo physicorum.
	Differentia tamen est inter materiam naturalium et artificialium: quia in materia rerum naturalium est aptitudo naturalis ad formam, et potest reduci in actum per agens naturale; non autem hoc contingit in materia artificialium.</p>
</div3>

<A NAME="83014"/>
<div3><head>n. 13</head>
<p>Deinde cum dicit palam vero manifestat secundum quod poterat esse dubium ex praedictis.
	Dixerat enim superius quod omne quod generatur, generatur a simili secundum speciem.
	Hoc autem non eodem modo se habet in omnibus: et ideo hic manifestare intendit, quomodo hoc diversimode in diversis inveniatur.
	Et circa hoc duo facit.
	Primo distinguit diversos modos quibus generatum est simile generanti.
	Secundo manifestat eos, ibi, causa namque faciendi.
	Sciendum est autem circa primum, quod omne quod generatur ab aliquo, aut generatur per se, aut generatur ab eo per accidens.
	Quod autem generatur ab aliquo per accidens, non generatur ab eo secundum quod huiusmodi.
	Unde non oportet in generante esse similitudinem generati.
	Sicut inventio thesauri non habet similitudinem aliquam in eo, qui fodiens ad plantandum invenit thesaurum per accidens.
	Sed generans per se, generat tale secundum quod huiusmodi.
	Unde oportet quod in generante per se, sit aliqualiter similitudo generati.</p>
</div3>

<A NAME="83015"/>
<div3><head>n. 14</head>
<p>Sed hoc contingit tripliciter.
	Uno modo quando forma generati praecedit in generante secundum eumdem modum essendi, et simili materia.
	Sicut cum ignis generat ignem, vel homo generat hominem.
	Et haec est generatio totaliter univoca.</p>
</div3>

<A NAME="83016"/>
<div3><head>n. 15</head>
<p>Alio modo quando forma generati praecedit in generante, non quidem secundum eumdem modum essendi, nec in substantia eiusdem rationis; sicut forma domus praecedit in artifice, non secundum esse materiale, sed secundum esse immateriale, quod habet in mente artificis, non in lapidibus et lignis.
	Et haec generatio est partim ex univoco quantum ad formam, partim ex aequivoco quantum ad esse formae in subiecto.</p>
</div3>

<A NAME="83017"/>
<div3><head>n. 16</head>
<p>Tertio modo quando ipsa tota forma generati non praecedit in generante, sed aliqua pars eius, aut aliqua pars partis; sicuti in medicina calida praecedit calor qui est pars sanitatis, aut aliquid ducens ad partem sanitatis.
	Et haec generatio nullo modo est univoca.</p>
</div3>

<A NAME="83018"/>
<div3><head>n. 17</head>
<p>Et ideo dicit, <hi>palam ex dictis est quod aut fiunt omnia quodammodo ex totaliter univoco, sicut naturalia</hi>, ut ignis ab igne, et homo ab homine.
	Aut ex eo quod est <hi>ex parte</hi> univocum, quantum ad formam, et ex parte aequivocum quantum ad esse formae in subiecto; sicut domus fit ex domo quae est ars in artifice, <hi>aut ab intellectu</hi>, sive artis habitu.
	Ipsa enim ars aedificativa est species domus.
	Aut tertio modo fiunt aliqua ex parte formae praeexistentis in generante, sive ex ipso generante, habente partem praedictam.
	Potest enim dici quod generatio fit vel ex forma, sive parte formae, vel ex habente formam, vel partem formae.
	Sed ex habente quidem sicut ex generante; ex forma sive parte formae, sicut ex eo quo generans generat.
	Nam forma non generat nec agit, sed habens formam per eam.
	Et hoc dico quod aliquid fit ex alio simili secundum aliquem praedictorum modorum, nisi fiat ex eo per accidens.
	Tunc enim non oportet huiusmodi similitudinem observari, sicut dictum est.</p>
</div3>

<A NAME="83019"/>
<div3><head>n. 18</head>
<p>Deinde cum dicit causa namque manifestat modos praedictos.
	Et primo in rebus artificialibus.
	Secundo in rebus naturalibus, ibi, similiter itaque his.
	Dicit ergo primo, quod ideo oportet quod sit fieri ex aliqua parte, quia prima causa faciendi secundum se, est pars generati praeexistentis in generante, quae est vel ipsa forma generantis, vel pars formae.
	Cum enim per motum calor generatur, in ipso motu est quodammodo calor sicut in virtute activa.
	Nam ipsa virtus causandi calorem quae est in motu, est aliquid de genere caloris.
	Et iste calor in motu existens virtute, facit calorem in corpore, non quidem generatione univoca, sed aequivoca; quia calor in motu, et in corpore calido, non est unius rationis. <hi>Is vero</hi>, scilicet calor, aut est ipsa sanitas, aut aliqua pars sanitatis, aut sequitur eum aliqua pars sanitatis, aut sanitas ipsa.</p>
</div3>

<A NAME="83020"/>
<div3><head>n. 19</head>
<p>Per haec quatuor quae ponit, dat intelligere quatuor modos, quibus potest se habere forma generantis ad formam geniti.
	Quorum primus est quando forma generati totaliter est in generante, sicut forma domus est in mente artificis, et sicut forma ignis generati est in igne generante.
	Secundus modus est quando pars formae generati est in generante, sicut cum medicina calida sanat calefaciendo.
	Nam calor factus est in sanato pars sanitatis.
	Tertius modus est quando pars formae est in generante, non actu, sed virtute; sicut quando motus calefaciendo sanat: calor enim est in motu virtute, et non actu.
	Quartus modus est quando ipsa tota forma est in generante virtute, sed non actu, sicut forma stuporis est in pisce stupefaciente manum.
	Et similiter est in aliis quae agunt a tota specie.
	Primum ergo modum designat in hoc quod dicit <hi>aut sanitas</hi>.
	Secundum in hoc quod dicit <hi>aut pars</hi>.
	Tertium in hoc quod dicit <hi>aut sequitur eum aliqua pars sanitatis</hi>.
	Quartum in hoc quod dicit, <hi>aut sanitas ipsa</hi>.
	Et quia motus causat calorem ad quem sequitur sanitas, propter hoc etiam dicitur motus facere sanitatem, quia id facit sanitatem cui consequitur vel accidit sanitas.
	Vel melius, <hi>quod consequitur, et accidit ex motu</hi>, scilicet calor, facit sanitatem.</p>
</div3>

<A NAME="83021"/>
<div3><head>n. 20</head>
<p>Quare patet, quod sicut in syllogismis, omnium principium <hi>est substantia</hi>, idest quod quid est rei (nam syllogismi demonstrativi sunt ex quid est, cum in demonstrationibus medium sit definitio), <hi>et hic</hi>, scilicet in operativis, generationes sunt ex quod quid est.
	In quo ostenditur similitudo intellectus speculativi et practici.
	Sicut enim intellectus speculativus procedit ad demonstrandum passiones de subiectis ex consideratione eius quod quid est, ita intellectus procedit ad operandum ex specie artificii, quae est eius quod quid est, ut supra dictum est.</p>
</div3>

<A NAME="83022"/>
<div3><head>n. 21</head>
<p>Deinde cum dicit similiter itaque manifestat quod dixerat de artificialibus, in rebus naturalibus; dicens, quod similiter se habent ea quae sunt constituta secundum naturam, his quae fiunt per artem.
	Sperma enim operatur ad generationem, sicut contingit in his quae fiunt per artem.
	Sicut enim artifex non est actu domus, nec habet formam quae sit domus actu, sed potestate; ita sperma non est animal actu, nec habet animam quae est species animalis actu, sed potestate tantum.
	Est enim in semine virtus formativa: quae hoc modo comparatur ad materiam concepti, sicut comparatur forma domus in mente artificis ad lapides et ligna: nisi quod forma artis est omnino extrinseca a lapidibus et lignis; virtus autem spermatis est intrinseca.</p>
</div3>

<A NAME="83023"/>
<div3><head>n. 22</head>
<p>Quamvis autem generatio animalis ex spermate, non sit a spermate sicut ab univoco, quia sperma non est animal; id tamen a quo est sperma, est aliqualiter univocum ei quod fit ex spermate.
	Nam sperma fit ab animali.
	Et in hoc est dissimilitudo inter generationem naturalem et generationem artificialem; quia non oportet quod forma domus in mente artificis sit a domo, licet quandoque hoc accidat, ut cum aliquis ad exemplar unius domus facit aliam.
	Sed semper oportet quod sperma sit ab animali.</p>
</div3>

<A NAME="83024"/>
<div3><head>n. 23</head>
<p>Exponit autem quod dixerat <hi>aliqualiter univocum</hi>, quia non oportet in omni generatione naturali esse omnimodam univocationem, sicut cum dicitur quod homo fit ex homine. <hi>Fit enim femina ex viro</hi> sicut ex agente; et mulus non fit ex mulo, sed ex equo vel asino, in quo tamen est aliqua similitudo, ut supra dixit.
	Et quod dixit quod <hi>a quo est sperma</hi>, oportet esse aliqualiter univocum, subiungit, intelligendum est <hi>si non fuerit orbatio</hi>, idest si non fuerit defectus naturalis virtutis in semine.
	Tunc enim generat aliquid quod non est simile generanti, sicut patet in monstruosis partubus.</p>
</div3>

<A NAME="83025"/>
<div3><head>n. 24</head>
<p>Et <hi>sicut in illis</hi>, idest in rebus artificialibus, aliqua fiunt non solum per artem, sed a casu, quando materia potest moveri a seipsa eo motu quo movetur ab arte; quando vero non potest hoc modo moveri, tunc non potest id quod fit ab arte, ab alio fieri quam ab arte: ita et hic possunt aliqua fieri a casu et sine spermate, illa quorum materia hoc modo potest moveri a seipsa <hi>eo motu quo movet sperma</hi>, idest ad generationem animalis.
	Sicut patet in his quae generantur ex putrefactione: quae quomodo dicantur esse a casu, et quomodo non, superius expositum est.
	Illa autem quorum materia non potest moveri a se ipsa eo motu quo a spermate movetur, impossibilia sunt fieri aliter quam ex ipsis seminibus; sicut patet de homine et equo et aliis animalibus perfectis.
	Patet autem ex his quae hic dicuntur, quod neque omnia animalia possunt generari et ex semine et sine semine, ut Avicenna ponit, neque nulla generantur utroque modo, ut ponit Averroes.</p>
</div3>

<A NAME="83026"/>
<div3><head>n. 25</head>
<p>Est autem advertendum quod per ea quae hic dicuntur, possunt solvi dubitationes illorum qui ponebant formas in istis generatis, non esse a generantibus naturalibus, sed a formis quae sunt sine materia.
	Hoc enim maxime visi sunt ponere propter animalia generata ex putrefactione, quorum formae non videntur procedere ex aliquibus similibus secundum speciem.
	Ulterius autem in animalibus etiam quae generantur ex semine, virtus activa generationis, quae est in semine, non est anima, ut ex hoc possit anima sequi in animali generato.
	Adhuc autem procedunt, quia in inferioribus istis non inveniuntur aliqua principia activa ad generationem, nisi calidum et frigidum, quae sunt formae accidentales.
	Et sic non videtur, quod per ea possint produci formae substantiales.
	Nec videtur quod ratio philosophi quam supra posuit contra ponentes exemplaria, teneat in omnibus; ut scilicet ad similitudinem speciei in generatis, sufficiant formae generantium.</p>
</div3>

<A NAME="83027"/>
<div3><head>n. 26</head>
<p>Sed omnes hae dubitationes solvuntur per literam Aristotelis, si diligenter inspiciatur.
	Dicitur enim in litera quod virtus activa quae est in spermate, etsi non sit anima in actu, est tamen anima in virtute; sicuti forma domus in anima, non est domus actu, sed virtute.
	Unde, sicut ex forma domus, quae est in mente, potest fieri forma domus in materia, ita ex virtute seminis, potest fieri anima completa, praeter intellectum qui est ab extrinseco, ut dicitur in sextodecimo de animalibus.
	Et adhuc amplius, inquantum virtus quae est in semine, est ab anima perfecta, cuius virtute agit.
	Media enim principia, agunt in virtute primorum.</p>
</div3>

<A NAME="83028"/>
<div3><head>n. 27</head>
<p>In his vero quae generantur ex putrefactione, etiam est in materia aliquod principium simile virtuti activae quae est in spermate, ex quo causatur anima in talibus animalibus.
	Et sicuti virtus quae est in spermate, est ab anima completa animalis, et a virtute caelestis corporis, ita virtus quae est in materia putrefacta generativa animalis, est a solo corpore caelesti, in quo sunt virtute omnes formae generatae, sicut in principio activo.
	Qualitates etiam activae, licet sint activae, non tamen agunt solum in virtute propria, sed in virtute formarum substantialium ad quae se habent sicut instrumenta; sicut dicitur in secundo de anima, quod calor ignis est sicut instrumentum animae nutritivae.</p>
</div3>

<A NAME="83029"/>
<div3><head>n. 28</head>
<p>Deinde cum dicit non solum manifestat tertium, quod poterat ex dictis esse dubium.
	Probaverat enim quod formae non generantur, sed composita.
	Posset autem aliquis dubitare, utrum hoc verum sit solum in formis substantialibus, aut etiam in accidentalibus.
	Cui dubitationi hic satisfacere intendit.
	Unde duo facit.
	Primo ostendit, quod hoc est verum in utrisque; dicens quod ratio superius posita non solum ostendit <hi>speciem</hi>, idest formam non fieri <hi>de substantia</hi>, idest circa praedicamentum substantiae, sed communis est similiter <hi>de omnibus primis</hi>, idest de praedicamentis, sicut de qualitate, et quantitate, et aliis praedicamentis, <hi>fit enim, ut aerea sphaera</hi>, idest quod est compositum, sicut aerea sphaera. <hi>Sed non fit sphaera</hi>, idest quod se habet per modum formae; <hi>nec aes</hi> idest quod se habet per modum materiae.
	Et si fit sphaera, aliquo modo loquendi, non fit per se, sed in aere; quia semper oportet praeexistere ad generationem materiam et speciem, ut supra est ostensum.
	Illud quoque quod est <hi>ut aerea sphaera</hi>, scilicet compositum, fit, <hi>et in quid</hi>, hoc est in praedicamento substantiae, et in qualitate et quantitate, et similiter in aliis praedicamentis.
	Non enim fit <hi>quale</hi>, idest ipsa qualitas, sed hoc totum quod est <hi>quale lignum</hi>.
	Nec fit <hi>quantum</hi>, idest ipsa quantitas, sed lignum quantum, aut animal quantum.</p>
</div3>

<A NAME="83030"/>
<div3><head>n. 29</head>
<p>Sed proprium ostendit quid differat inter substantiam et accidentia; dicens, quod hoc oportet accipere ut proprium substantiae per comparationem ad accidentia; quia quando substantia generatur, necesse est semper praeexistere alteram substantiam, quae facit generationem.
	Sicut si animal generatur, oportet quod praeexistat animal generans in his quae generantur ex semine.
	Sed in quali et quanto et in aliis accidentibus non oportet quod praeexistat quale aut quantum actu, sed solum in potentia, quod est materiale principium et subiectum motus.
	Principium enim activum substantiae non potest esse nisi substantia; sed principium activum accidentium potest esse non accidens, scilicet substantia.</p>

</div3></div2>
<div2 n="9"><head>Lectio 9</head>
<A NAME="83031"/>
<div3><head>n. 1</head>
<p>Postquam philosophus ostendit quid est quod quid erat esse, et quorum est, et quomodo se habet ad ea quorum est, et quod non oportet ponere quidditates rerum separatas propter generationem, hic intendit ostendere ex quibus constituitur quod quid erat esse; et dividitur in duas partes.
	In prima ostendit ex quibus quod quid erat esse constituitur.
	In secunda ostendit quomodo ex illis fiat unum, ibi, nunc autem dicamus primum.
	Prima autem pars dividitur in duas.
	In prima movet dubitationem.
	In secunda solvit eam, ibi, aut multipliciter dicitur pars.
	Prima pars dividitur in duas dubitationes, quas movet, ad idem pertinentes; secundam ibi, amplius autem si priores sunt partes.
	Dicit ergo primo, quod omnis <hi>definitio est quaedam ratio</hi>, idest quaedam compositio nominum per rationem ordinata.
	Unum enim nomen non potest esse definitio, quia definitio oportet quod distincte notificet principia rerum quae concurrunt ad essentiam rei constituendam; alias autem definitio non sufficienter manifestaret essentiam rei.
	Et propter hoc dicitur in primo physicorum, quod definitio dividit <hi>definitum in singulare</hi>, idest exprimit distincte singula principia definiti.
	Hoc autem non potest fieri nisi per plures dictiones: unde una dictio non potest esse definitio, sed potest esse manifestativa eo modo, quo nomen minus notum manifestatur per magis notum.
	Omnis autem ratio partes habet, quia est quaedam oratio composita, et non simplex nomen.
	Et ideo videtur quod sicut se habet ratio rei ad rem, ita se habent partes rationis ad partes rei.
	Et propter hoc dubitatur, utrum oporteat rationem partium ponere in ratione totius, aut non.</p>
</div3>

<A NAME="83032"/>
<div3><head>n. 2</head>
<p>Et haec dubitatio exinde confirmatur: quia in quibusdam rationibus totorum, videntur esse rationes partium, et in quibusdam non.
	In definitione enim circuli non ponitur definitio <hi>incisionum circuli</hi>, idest partium ex circulo separatarum, sicut semicirculi et quartae partis circuli.
	Sed definitio syllabae continet in se definitionem <hi>elementorum</hi>, idest literarum.
	Si enim definitur syllaba, oportet quod dicatur esse aliqua vox composita ex literis.
	Et sic in definitione syllabae ponitur litera, et per consequens definitio eius, quia semper uti possumus definitione pro nomine.
	Et tamen circulus dividitur in incisiones ut in partes, sicut syllaba <hi>in elementa</hi>, idest in literas.</p>
</div3>

<A NAME="83033"/>
<div3><head>n. 3</head>
<p>Quod autem hic dicitur, quod sicut se habet definitio ad rem, ita se habet pars definitionis ad partem rei, videtur habere dubitationem.
	Definitio enim est idem rei.
	Unde videtur sequi quod partes definitionis sint idem partibus rei; quod patet esse falsum.
	Nam partes definitionis praedicantur de definitio, sicut de homine, animal et rationale; nulla autem pars integralis praedicatur de toto.</p>
</div3>

<A NAME="83034"/>
<div3><head>n. 4</head>
<p>Sed dicendum est, quod partes definitionis significant partes rei, inquantum a partibus rei sumuntur partes definitionis; non ita quod partes definitionis sint partes rei.
	Non enim animal est pars hominis, neque rationale; sed animal sumitur ab una parte, et rationale ab alia.
	Animal enim est quod habet naturam sensitivam, rationale vero quod habet rationem.
	Natura autem sensitiva est ut materialis respectu rationis.
	Et inde est quod genus sumitur a materia, differentia a forma, species autem a forma et materia simul.
	Nam homo est, quod habet rationem in natura sensitiva.</p>
</div3>

<A NAME="83035"/>
<div3><head>n. 5</head>
<p>Deinde cum dicit amplius autem ponit secundam dubitationem, quae est de prioritate partium.
	Omnes enim partes videntur esse priores toto, sicut simplex composito.
	Acutus enim angulus est pars recti anguli.
	Dividitur enim rectus angulus in duos vel plures angulos acutos.
	Et similiter digitus est pars hominis.
	Unde videtur, quod acutus angulus sit naturaliter prior recto, et digitus prior homine.</p>
</div3>

<A NAME="83036"/>
<div3><head>n. 6</head>
<p>Sed e contra videntur illa esse priora, scilicet rectus acuto, et homo digito.
	Et hoc dupliciter.
	Primo quidem secundum rationem.
	Per huic enim modum illa dicuntur esse priora, quae in eorum rationibus ponuntur, et non e contrario. <hi>Acutus enim et digitus dicuntur esse secundum rationem</hi>, idest definiuntur ex illis, scilicet homine et recto, ut dictum est.
	Unde videtur, quod homo et rectus angulus sint priores digito et acuto angulo.</p>
</div3>

<A NAME="83037"/>
<div3><head>n. 7</head>
<p>Secundo vero prout dicuntur esse aliqua priora ex eo, quod est esse sine invicem.
	Quae enim possunt esse sine aliis, et non e contrario, dicuntur esse priora, ut in quinto est habitum, sicut unum duobus.
	Homo autem potest esse sine digito.
	Digitus autem non potest esse sine homine, quia digitus abscisus non est digitus, ut infra dicetur.
	Unde videtur, quod homo sit prior digito.
	Et eadem ratio est de recto et acuto.</p>
</div3>

<A NAME="83038"/>
<div3><head>n. 8</head>
<p>Deinde cum dicit aut multipliciter solvit propositas quaestiones; et dividitur in tres partes.
	In prima ponit solutionem.
	In secunda exponit eam, ibi, dictum est igitur nunc ipsum.
	Tertio determinat quamdam dubitationem, quae ex praedicta solutione oriri potest, ibi, dubitatur autem merito.
	Ad evidentiam autem horum, quae in hoc capitulo dicuntur, sciendum est, quod circa definitiones rerum, et earum essentias duplex est opinio.
	Quidam enim dicunt, quod tota essentia speciei est ipsa forma, sicut quod tota essentia hominis est anima.
	Et propter hoc dicunt, quod eadem secundum rem est forma totius quae significatur nomine humanitatis, et forma partis, quae significatur nomine animae, sed differunt solum secundum rationem: nam forma partis dicitur secundum quod perficit materiam, et facit eam esse in actu: forma autem totius, secundum quod totum compositum per eam in specie collocatur.
	Et ex hoc volunt, quod nullae partes materiae ponantur in definitione indicante speciem, sed solum principia formalia speciei.
	Et haec opinio videtur Averrois et quorumdam sequentium eum.</p>
</div3>

<A NAME="83039"/>
<div3><head>n. 9</head>
<p>Sed videtur esse contra intentionem Aristotelis.
	Dicit enim superius in sexto, quod res naturales habent in sui definitione materiam sensibilem, et in hoc differunt a mathematicis.
	Non autem potest dici, quod substantiae naturales definiantur per id quod non sit de essentia earum.
	Substantiae enim non habent definitionem ex additione, sed sola accidentia, ut supra est habitum.
	Unde relinquitur quod materia sensibilis sit pars essentiae substantiarum naturalium, non solum quantum ad individua, sed etiam quantum ad species ipsas.
	Definitiones enim non dantur de individuis, sed de speciebus.</p>
</div3>

<A NAME="83040"/>
<div3><head>n. 10</head>
<p>Unde est alia opinio, quam sequitur Avicenna; et secundum hanc forma totius, quae est ipsa quidditas speciei, differt a forma partis, sicut totum a parte: nam quidditas speciei, est composita ex materia et forma, non tamen ex hac forma et ex hac materia individua.
	Ex his enim componitur individuum, ut Socrates et Callias.
	Et haec est sententia Aristotelis in hoc capitulo, quam introducit ad excludendum opinionem Platonis de ideis.
	Dicebat enim species rerum naturalium esse per se existentes sine materia sensibili, quasi materia sensibilis non esset aliquo modo pars speciei.
	Ostenso ergo, quod materia sensibilis sit pars speciei in rebus naturalibus, ostenditur quod impossibile est esse species rerum naturalium sine materia sensibili, sicut hominem sine carnibus et ossibus, et sic de aliis.</p>
</div3>

<A NAME="83041"/>
<div3><head>n. 11</head>
<p>Et hic erit tertius modus destruendi ideas.
	Nam primo destruxit per hoc quod quod quid erat esse non est separatum ab eo cuius est.
	Secundo per hoc, quod species separatae a materia non sunt causae generationis, neque per modum generantis, neque per modum exemplaris.
	Nunc autem tertio improbat eam per hoc quod materia sensibilis in communi est ratio speciei.</p>
</div3>

<A NAME="83042"/>
<div3><head>n. 12</head>
<p>Dicit ergo solvendo, quod multipliciter dicitur pars, sicut in quinto est habitum.
	Et uno modo dicitur pars quantitativa, hoc scilicet quod mensurat totum secundum quantitatem, sicut bicubitum est pars cubiti, et binarius senarii.
	Sed hic modus partium praetermittatur ad praesens; non enim intendimus hic inquirere partes quantitatis; sed intendimus inquirere de partibus definitionis, quae significant substantiam rei.
	Unde perscrutandum est de illis partibus ex quibus substantia rei componitur.</p>
</div3>

<A NAME="83043"/>
<div3><head>n. 13</head>
<p>Pars autem substantiae est et materia, et forma, et ex quibus est aliquid compositum.
	Et quodlibet istorum trium, scilicet materia et forma et compositum ex his, est substantia, ut supra habitum est.
	Et ideo materia est quidem quodam modo pars alicuius, quodam modo non est, sed solum <hi>illa, ex quibus est ratio speciei</hi>, idest formae.
	Intelligimus enim concavitatem quasi formam, et nasum materiam, et simum quasi compositum.
	Et secundum hoc caro, quae est materia vel pars materiae, non est pars concavitatis, quae est forma vel species; nam caro est materia, in qua fit species.
	Sed tamen caro est aliqua pars simitatis, si tamen simitas intelligitur esse quoddam compositum, et non solum forma.
	Et similiter totius quidem statuae, quae est composita ex materia et forma, pars est aes; non autem est pars statuae secundum quod statua accipitur solum pro specie, idest pro forma.</p>
</div3>

<A NAME="83044"/>
<div3><head>n. 14</head>
<p>Et ut sciatur quid est species, et quid est materia, dicendum est illud ad speciem pertinere, quod convenit unicuique inquantum speciem habet.
	Sicuti inquantum habet speciem statuae, convenit alicui quod sit figuratum, vel aliquid aliud huiusmodi.
	Sed id quod est materiale ad speciem, nunquam dicendum est secundum se de specie.
	Sciendum tamen est, quod nulla materia, nec communis, nec individuata secundum se se habet ad speciem prout sumitur pro forma.
	Sed secundum quod species sumitur pro universali, sicut hominem dicimus esse speciem, sic materia communis per se pertinet ad speciem, non autem materia individualis, in qua natura speciei accipitur.</p>
</div3>

<A NAME="83045"/>
<div3><head>n. 15</head>
<p>Et ideo dicendum est, quod definitio circuli non continet in se <hi>definitionem incisionum</hi>, idest partium ex circulo incisarum, vel semicirculi vel quartae partis circuli.
	Sed definitio, quae est syllabae, comprehendit in se definitionem, quae est <hi>elementorum</hi>, idest litterarum.
	Et huius ratio est, quia <hi>elementa</hi>, idest literae, sunt partes syllabae quantum ad speciem suam, et non secundum materiam.
	Ipsa enim forma syllabae in hoc consistit, quod ex literis componatur.
	Sed incisiones circuli sunt partes non circuli secundum speciem accepti, sed huius circuli particularis, vel horum circulorum, sicut materia in qua fit species circuli.</p>
</div3>

<A NAME="83046"/>
<div3><head>n. 16</head>
<p>Et hoc accipi potest ex regula superius posita.
	Hoc enim dixit ad speciem pertinere, quod secundum se inest unicuique speciem habenti; ad materiam vero quod accidit speciei.
	Per se autem inest syllabae, quod ex literis componatur.
	Quod autem circulus sit actu divisus in semicirculos, hoc accidit circulo, non inquantum est circulus, sed inquantum est hic circulus, cuius haec linea dividitur quae est pars eius ut materia.
	Unde patet, quod semicirculus est pars circuli secundum materiam individualem.
	Unde ista materia, quae est haec linea, est propinquior speciei quam aes, quod est materia sensibilis, quando rotunditas quae est forma circuli, fit in aere.
	Quia species circuli nunquam est praeter lineam, est autem praeter aes.
	Et sicut partes circuli, quae sunt secundum materiam individualem, non ponuntur in eius definitione, ita etiam nec omnes literae ponuntur in definitione syllabae, quae scilicet sunt partes cum materia, ut literae descriptae in cera, vel prolatae in aere.
	Hae enim iam sunt partes syllabae, sicut materia sensibilis.</p>
</div3>

<A NAME="83047"/>
<div3><head>n. 17</head>
<p>Non enim oportet, quod omnes partes in quas res aliqua resoluta corrumpitur, sint partes substantiae.
	Non enim si linea divisa in duo dimidia corrumpitur, aut si homo resolutus in ossa et nervos et carnes corrumpitur, propter hoc sequitur quod linea sit ex dimidiis, et homo ex carnibus et ossibus, ita quod ista sint partes substantiae eius: sed sunt ex istis partibus sicut ex materia.
	Unde sunt partes eius quod est <hi>simul totum</hi>, idest compositum; <hi>sed speciei</hi>, idest formae, <hi>et cuius est ratio</hi>, idest eius quod definitur, non adhuc sunt partes.
	Quapropter nullae tales partes ponuntur in rationibus convenienter.</p>
</div3>

<A NAME="83048"/>
<div3><head>n. 18</head>
<p>Sciendum tamen, quod ratio talium partium in quorumdam definitionibus ponitur; scilicet in definitionibus compositorum, quorum sunt partes.
	In quorumdam vero definitionibus non oportet poni, scilicet in definitione formarum; nisi sint tales formae, quae sint simul sumptae cum materia.
	Licet enim materia non sit pars formae, tamen materia sine qua non potest concipi intellectu forma, oportet quod ponatur in definitione formae; sicut corpus organicum ponitur in definitione animae.
	Sicut enim accidentia non habent esse perfectum nisi secundum quod sunt in subiecto, ita nec formae nisi secundum quod sunt in propriis materiis.
	Et propter hoc, sicuti accidentia definiuntur ex additione subiectorum, ita et forma ex additione propriae materiae.
	Cum igitur in definitione formae ponitur materia, est definitio ex additione; non autem cum ponitur in definitione compositi.</p>
</div3>

<A NAME="83049"/>
<div3><head>n. 19</head>
<p>Vel hoc quod dicit <hi>si non fuerint simul sumpta</hi>, est exemplificatio eius quod dixerat <hi>horum non oportet inesse</hi>.
	In illis enim partes materiae non oportet in definitionibus poni, quae scilicet non sumuntur simul cum materia, vel quae non significant aliquid compositum ex materia et forma.
	Et hoc patet: quia propter hoc quod in quorumdam rationibus non ponitur materia, in quorumdam vero ponitur, contingit quod quaedam sint <hi>sicut ex principiis ex his in quae corrumpitur</hi>, idest ex partibus, in quas aliquid per corruptionem resolvitur.
	Et haec sunt illa, in quorum definitionibus ponuntur materiae.
	Quaedam vero non sunt ex praedictis partibus materialibus sicut ex principiis, sicut illa in quorum definitionibus non ponitur materia.</p>
</div3>

<A NAME="83050"/>
<div3><head>n. 20</head>
<p>Et quia in istorum definitionibus ponitur materia, quae sunt simul accepta cum materia, non autem in aliis, <hi>ideo quaecumque sunt simul sumpta species cum materia</hi>, idest quaecumque significant aliquid compositum ex materia et forma, ut simum aut aereus circulus, huiusmodi corrumpuntur in partes materiales, et pars istorum est materia.
	Illa vero, quae non concipiuntur in intellectu cum materia, sed sunt omnino sine materia, sicut illa quae pertinent solum ad rationem speciei et formae, ista vel non corrumpuntur omnino, vel non corrumpuntur <hi>taliter</hi>, idest per resolutionem in aliquas partes materiales.
	Quaedam enim formae sunt quae nullo modo corrumpuntur, sicut substantiae intellectuales per se existentes.
	Quaedam vero formae non per se existentes, corrumpuntur per accidens, corrupto subiecto.</p>
</div3>

<A NAME="83051"/>
<div3><head>n. 21</head>
<p>Quare patet, quod huiusmodi partes materiales sunt principia et partes eorum <hi>quae sunt sub ipsis</hi>, idest quae ab eis dependent, sicut dependet totum ex partibus ex quibus componitur; non autem sunt partes nec principia speciei.
	Et propter hoc, compositum, ut statua lutea, corrumpitur <hi>resoluta in materiam</hi>, idest in lutum, et sphaera aerea, in aes, et Callias, qui est homo particularis, in carnem et ossa.
	Et similiter circulus particularis constans ex his lineis divisis, corrumpitur in incisiones.
	Sicut enim Callias est aliquis homo qui concipitur cum materia individuali, ita circulus, cuius sunt partes istae incisiones, est aliquis circulus particularis, qui concipitur cum individuali materia.
	Hoc tamen differt quia singulares homines habent nomen proprium.
	Unde nomen speciei non aequivocatur ad individua: sed nomen circuli aequivoce dicitur de circulo <hi>qui simpliciter</hi>, idest universaliter dicitur, et de singulis particularibus circulis.
	Et hoc ideo quia singulis particularibus circulis non sunt nomina posita, sed nomina posita sunt singularium hominum.</p>
</div3>

<A NAME="83052"/>
<div3><head>n. 22</head>
<p>Attendendum est autem, quod nomen speciei non aequivoce praedicatur de individuo, secundum quod praedicat de eo communem naturam speciei: praedicaretur autem aequivoce de eo, si praedicaretur inquantum significaret hoc individuum prout huiusmodi.
	Si enim dicam, Socrates est homo, non aequivocatur nomen hominis.
	Sed si hoc nomen homo, imponatur alicui singulari homini ut proprium nomen, aequivoce significabit speciem, et hoc individuum.
	Et similiter de nomine circuli, quod aequivoce significat speciem et hunc circulum.</p>

</div3></div2>
<div2 n="10"><head>Lectio 10</head>
<A NAME="83053"/>
<div3><head>n. 1</head>
<p>Quia solutio superius posita non erat usquequaque manifesta, nondum enim ostenderat quomodo partes sunt priores et posteriores, nec iterum distinxerat compositum universale a particulari, nec etiam speciem a forma: ideo hic solutionem superius positam explanat.
	Dividitur autem in partes duas.
	In prima explanat solutionem superius positam.
	In secunda docet qualiter sit ad quaestionem applicanda, ibi, interrogationi vero obviare.
	Prima dividitur in duas.
	Primo solvit quaestionem quantum ad hoc, quod quaesitum fuit de prioritate partium.
	Secundo quantum ad hoc, quod quaesitum fuit, utrum partes definiti intrent definitionem, ibi, sed rationis partes.
	Prima dividitur in duas.
	Primo ostendit quomodo partes sunt priores toto.
	Secundo manifestat per exemplum, ibi, quoniam vero.
	Dicit ergo primo, quod id quod superius est dictum in solutione proposita, verum quidem est in se, tamen repetendum est ut amplius fiat manifestum, quantum ad hoc quod dictum est.
	Oportet enim, quod omnes partes rationis, et in quas ratio dividitur, sint priores definito, vel omnes, vel quaedam.
	Et hoc dicitur propter hoc, quod partes formae quandoque non sunt de necessitate speciei, sed de perfectione; sicut visus et auditus, quae sunt partes animae sensibilis, non sunt de integritate vel necessitate animalis.
	Potest enim esse animal sine his sensibus.
	Sunt tamen de perfectione animalis, quia animal perfectum hos etiam sensus habet.
	Et sic universaliter est verum, quod illae partes quae ponuntur in definitione alicuius sunt universaliter priores eo.</p>
</div3>

<A NAME="83054"/>
<div3><head>n. 2</head>
<p>Sed acutus angulus, quamvis sit pars recti, non tamen ponitur in definitione eius, sed e converso; non enim ratio recti anguli resolvitur in definitionem acuti, sed e converso.
	Qui enim definit acutum, utitur recto definiendo.
	Angulus enim acutus est angulus minor recto.
	Et similiter est de circulo et semicirculo, qui definitur per circulum.
	Est enim media pars circuli.
	Similiter est de digito et homine, qui ponitur in definitione digiti: definitur enim digitus, quod est talis pars hominis.
	Dictum est enim supra, quod partes formae sunt partes rationis, non autem partes materiae.
	Si igitur solae partes rationis sunt priores, non autem materiae, sequitur quod quaecumque sint partes definiti, sicut materia, in quam scilicet resolvitur definitum ut compositum in materialia principia, sunt posteriora. <hi>Quaecumque vero sunt partes rationis et substantiae quae est secundum rationem</hi>, idest partes formae secundum quam sumitur ratio rei, sunt priora toto, aut omnia, aut quaedam, ratione superius dicta.</p>
</div3>

<A NAME="83055"/>
<div3><head>n. 3</head>
<p>Deinde cum dicit quoniam vero exponit quod dixerat per exempla; dicens, quod anima animalium cum sit substantia animati <hi>secundum rationem</hi>, idest forma animati, a qua animatum habet propriam rationem, <hi>est substantia</hi>, idest forma et species, et quod quid erat esse <hi>tali corpori</hi>, scilicet organico.
	Corpus enim organicum non potest definiri nisi per animam.
	Et secundum hoc anima dicitur quod quid erat esse tali corpori.</p>
</div3>

<A NAME="83056"/>
<div3><head>n. 4</head>
<p>Et quod hoc sit verum, patet per hoc quod si aliquis bene definiat cuiuscumque animalis partem, non potest eam bene definire nisi per propriam operationem.
	Sicut si dicatur quod oculus est pars animalis per quam videt.
	Ipsa autem operatio partium non existit sine sensu vel motu vel aliis operationibus partium animae.
	Et sic oportet quod definiens aliquam partem corporis, utatur anima.</p>
</div3>

<A NAME="83057"/>
<div3><head>n. 5</head>
<p>Et quia ita est, oportet quod partes eius, scilicet animae, sint priores - vel omnes, sicut in perfectis animalibus, vel quaedam, sicut in imperfectis animalibus, <hi>simul toto</hi>, idest eo quod est compositum ex anima et corpore.
	Et similiter est secundum unumquodque aliud, quia semper oportet quod partes formales sint priores quolibet composito.</p>
</div3>

<A NAME="83058"/>
<div3><head>n. 6</head>
<p>Sed corpus et partes corporis sunt posteriores <hi>hac substantia</hi>, scilicet forma, quae est anima, cum oporteat animam in eius definitione poni, ut iam dictum est.
	Et id quod dividitur in partes corporis, ut in materiam, non est <hi>ipsa substantia</hi>, idest forma, sed <hi>simul totum</hi>, idest compositum.
	Patet igitur quod partes corporis sunt priores <hi>simul toto</hi>, idest composito quodammodo, et quodammodo non.</p>
</div3>

<A NAME="83059"/>
<div3><head>n. 7</head>
<p>Sunt quidem priores sicut simplex composito, inquantum animal compositum ex eis constituitur.
	Sunt autem non priores secundum modum quo dicitur esse prius id quod potest esse sine alio; non enim partes corporis possunt esse separatae ab animali; non enim digitus quocumque modo se habens est digitus.
	Ille enim qui est decisus, vel mortuus, non dicitur digitus nisi aequivoce, sicut digitus sculptus vel depictus.
	Sed secundum hanc considerationem huiusmodi partes sunt posteriores composito animali, quia animal sine digito esse potest.</p>
</div3>

<A NAME="83060"/>
<div3><head>n. 8</head>
<p>Sed quaedam partes sunt, quae licet non sint priores toto animali hoc modo prioritatis, quia non possunt esse sine eo, sunt tamen secundum hanc considerationem simul; quia sicut ipsae partes non possunt esse sine integro animali, ita nec integrum animal sine eis.
	Huiusmodi autem sunt partes principales corporis, in quibus primo consistit <hi>forma</hi>, scilicet anima; scilicet cor, vel cerebrum.
	Nec ad propositum differt quicquid tale sit.</p>
</div3>

<A NAME="83061"/>
<div3><head>n. 9</head>
<p>Sciendum tamen, quod hoc compositum, quod est animal vel homo, potest dupliciter sumi: vel sicut universale, vel sicut singulare.
	Sicut universale quidem, sicut homo et animal.
	Sicut singulare, ut Socrates et Callias.
	Et ideo dicit, quod homo, et equus et quae ita sunt in singularibus, sed universaliter dicta, sicut homo et equus <hi>non sunt substantia</hi>, idest non sunt solum forma, sed sunt simul totum quoddam compositum ex determinata materia et determinata forma; non quidem ut singulariter, sed universaliter.
	Homo enim dicit aliquid compositum ex anima et corpore, non autem ex hac anima et hoc corpore.
	Sed singulare dicit aliquid compositum <hi>ex ultima materia</hi>, idest materia individuali.
	Est enim Socrates aliquid compositum ex hac anima et hoc corpore.
	Et similiter est in aliis singularibus.</p>
</div3>

<A NAME="83062"/>
<div3><head>n. 10</head>
<p>Sic igitur patet quod materia est pars speciei.
	Speciem autem hic intelligimus non formam tantum, sed quod quid erat esse.
	Et patet etiam quod materia est pars eius totius, quod <hi>est ex specie et materia</hi>, idest singularis, quod significat naturam speciei in hac materia determinata.
	Est enim materia pars compositi.
	Compositum autem est tam universale quam singulare.</p>
</div3>

<A NAME="83063"/>
<div3><head>n. 11</head>
<p>Deinde cum dicit sed rationis ostendit quae partes debeant poni in definitione.
	Cum enim ostensum sit quae partes sunt speciei et quae partes individui, quia materia communiter sumpta est pars speciei, haec autem materia determinata est pars individui: manifestum est, quod solum illae partes sunt partes rationis, quae sunt partes speciei; non autem quae sunt partes individui.
	In definitione enim hominis ponitur caro et os, sed non haec caro et hoc os.
	Et hoc ideo, quia ratio definitiva non assignatur nisi universaliter.</p>
</div3>

<A NAME="83064"/>
<div3><head>n. 12</head>
<p>Cum enim quod quid erat esse sit idem cum eo cuius est, ut supra ostensum est, illius tantum erit definitio, quae est ratio significans quod quid erat esse, quod est idem cum suo quod quid erat esse.
	Huiusmodi autem sunt universalia et non singularia.
	Circulus enim, et id quod est circulo esse, sunt idem; et similiter anima, et id quod est animae esse.
	Sed ipsorum, quae sunt composita ex specie et materia individuali, sicut circuli huius, aut alicuius aliorum singularium: horum non est definitio.</p>
</div3>

<A NAME="83065"/>
<div3><head>n. 13</head>
<p>Nec differt utrum singularia sint sensibilia vel intelligibilia.
	Singularia quidem sensibilia sunt sicut circuli aerei et lignei.
	Intelligibilia singularia sunt sicut circuli mathematici.
	Quod autem in mathematicis considerentur aliqua singularia, ex hoc patet, quia considerantur ibi plura unius speciei, sicut plures lineae aequales, et plures figurae similes.
	Dicuntur autem intelligibilia, huiusmodi singularia, secundum quod absque sensu comprehenduntur per solam phantasiam, quae quandoque intellectus vocatur secundum illud in tertio de anima: <hi>intellectus passivus corruptibilis est</hi>.</p>
</div3>

<A NAME="83066"/>
<div3><head>n. 14</head>
<p>Ideo autem singularium circulorum non est definitio, quia illa, quorum est definitio, cognoscuntur per suam definitionem; sed singularia non cognoscuntur nisi dum sunt sub sensu vel imaginatione, quae hic intelligentia dicitur, quia res considerat sine sensu, sicut intellectus.
	Sed huiusmodi singulares circuli <hi>abeuntes ab actu</hi>, idest recedentes ab actuali inspectione sensus, quantum ad sensibiles, aut imaginationis, quantum ad mathematicos, non est manifestum, utrum sint inquantum sunt singulares; sed tamen semper dicuntur et cognoscuntur per rationem universalis.
	Cognoscuntur enim hi circuli sensibiles, etiam quando non actu videntur, inquantum sunt circuli, non inquantum sunt hi circuli.</p>
</div3>

<A NAME="83067"/>
<div3><head>n. 15</head>
<p>Ratio autem huius est, quia materia, quae principium est individuationis, est secundum se ignota, et non cognoscitur nisi per formam, a qua sumitur ratio universalis.
	Et ideo singularia non cognoscuntur in sua absentia nisi per universalia.
	Materia autem non solum est principium individuationis in singularibus sensibilibus, sed etiam in mathematicis.
	Materia enim alia est sensibilis, alia intelligibilis.
	Sensibilis quidem ut aes et lignum, vel etiam quaelibet materia mobilis, ut ignis et aqua, et huiusmodi omnia; et a tali materia individuantur singularia sensibilia.
	Intelligibilis vero materia est, quae est in sensibilibus, non inquantum sunt sensibilia, sicut mathematica sunt.
	Sicut enim forma hominis est in tali materia, quae est corpus organicum, ita forma circuli vel trianguli est in hac materia quae est continuum vel superficies vel corpus.</p>
</div3>

<A NAME="83068"/>
<div3><head>n. 16</head>
<p>Concludit igitur quod dictum est, quomodo se habet <hi>de toto et parte, et de priori et de posteriori</hi>, idest cuius pars sit pars, et quomodo sit prior et quomodo posterior.
	Partes enim materiae individuae sunt partes compositi singularis, non autem speciei, nec formae.
	Partes autem materiae universalis, sunt partes speciei, sed non formae.
	Et quia universale definitur et non singulare, ideo partes materiae individualis non ponuntur in definitione, sed solum partes materiae communis, simul cum forma vel partibus formae.</p>
</div3>

<A NAME="83069"/>
<div3><head>n. 17</head>
<p>Deinde cum dicit interrogationi vero adaptat solutionem propositam quaestioni prius notae; dicens, quod necesse est obviare per praedictam solutionem interrogationi quando quis interrogat, utrum rectus angulus et circulus et animal sint priora partibus; aut e converso partes in quas huiusmodi dividuntur, et ex quibus componuntur, sunt priores.
	Dicendum quod non est simpliciter respondendum.
	Est enim duplex opinio.
	Quidam enim dicunt quod idem est tota species et forma, sicut anima quod homo.
	Quidam autem quod non, quia homo est compositum ex anima et corpore.
	Et secundum utramque opinionem est diversimode respondendum.</p>
</div3>

<A NAME="83070"/>
<div3><head>n. 18</head>
<p>Si enim idem est anima quod animal vel animatum, aut similiter unumquodque est idem cum forma uniuscuiusque, ut circulus idem cum forma circuli, et rectus angulus idem cum forma recti, dicendum est determinando quid sit posterius, et quo sit posterius; quia secundum hoc partes materiae sunt posteriores his, quae sunt in ratione, et sunt etiam posteriores <hi>aliquo recto</hi>, scilicet recto communi, sed sunt priores recto singulari.
	Hic enim rectus qui est aereus, est cum materia sensibili.
	Et hic rectus qui est cum lineis singularibus, est cum materia intelligibili.
	Sed ille rectus qui est <hi>sine materia</hi>, idest communis, erit posterior partibus formae quae sunt in ratione, sed erit prior partibus materiae quae sunt partes singularium.
	Nec erit secundum hanc opinionem distinguere inter materiam communem et individualem.
	Sed tamen simpliciter non erit respondendum, quia erit distinguendum inter partes materiae et partes formae.</p>
</div3>

<A NAME="83071"/>
<div3><head>n. 19</head>
<p>Si autem alia opinio sit vera, scilicet quod anima sit aliud quam animal, sic erit dicendum et non dicendum partes esse priores toto, sicut determinatum est prius.
	Secundum enim hanc opinionem docuit superius distinguere non solum inter materiam et formam, sed inter materiam communem quae est pars speciei, et inter materiam individualem quae est pars individui.</p>

</div3></div2>
<div2 n="11"><head>Lectio 11</head>
<A NAME="83072"/>
<div3><head>n. 1</head>
<p>In ista parte determinat quamdam dubitationem, quae poterat oriri ex solutione praemissae quaestionis.
	Distinxerat enim, solvendo praemissam quaestionem, inter partes speciei, et partes individui, quod est compositum ex specie et ex materia.
	Et ideo hic quaerit, quae sint partes speciei, et quae non.
	Dividitur ergo ista pars in partes tres.
	In prima determinat hanc dubitationem.
	In secunda ostendit quid restat dicendum, ibi, utrum autem praeter materiam.
	Tertio recapitulat ea quae dicta sunt, ibi, quid quidem igitur est quod quid erat.
	Circa primum tria facit.
	Primo movet dubitationem.
	Secundo solvit, ibi, quaecumque quidem igitur et cetera.
	Tertio solutionem manifestando colligit, ibi, palam autem et cetera.
	Dicit ergo primo, quod cum dictum sit quod partes speciei ponuntur in definitionibus, non autem partes compositi ex specie et materia, merito dubitatur quae sunt partes speciei, et quae non sunt partes speciei <hi>sed simul sumpti</hi>, idest individui, in quo simul sumitur natura speciei cum materia ipsa individuante.</p>
</div3>

<A NAME="83073"/>
<div3><head>n. 2</head>
<p>Si enim hoc non sit manifestum, non poterimus aliquid recte definire, quia definitio nunquam est rei singularis, sed solum universalis, ut supra dictum est.
	Et inter universalia proprie est species, quae constituitur ex genere et differentia, ex quibus omnis definitio constat.
	Genus enim non definitur, nisi etiam sit species.
	Unde patet, quod nisi sciatur quae pars sit sicut materia, et quae non est sicut materia sed sicut ad speciem ipsam pertinens, non erit manifestum qualis debeat esse definitio rei assignanda, cum non assignetur nisi speciei, et oporteat in definitione speciei partes speciei ponere, et non partes quae sunt posteriores specie.</p>
</div3>

<A NAME="83074"/>
<div3><head>n. 3</head>
<p>Deinde cum dicit quaecumque quidem solvit propositam dubitationem.
	Et circa haec tria facit.
	Primo ponit solutionem secundum opinionem Platonicorum.
	Secundo improbat eam, ibi, accidit itaque unam.
	Tertio solvit secundum suam sententiam, ibi, quare omnia reducere.
	Circa primum duo facit.
	Primo solvit propositam dubitationem quantum ad sensibilia.
	Secundo quantum ad mathematica, ibi, quoniam autem.
	Primo ergo dicit, quod in quibusdam manifestum est, quod materia non sit pars speciei, sicut in omnibus illis quae manifeste apparent fieri in materiis diversis secundum speciem, sicut circulus invenitur fieri in aere et in lapide et in ligno.
	Unde manifestum est quod neque aes neque lapis neque lignum, est aliquid de substantia circuli, quasi pars existat huius speciei, quae est circulus.
	Est autem hoc manifestum propter hoc quod circulus a quolibet istorum separatur: nihil autem potest separari ab eo quod est pars speciei.</p>
</div3>

<A NAME="83075"/>
<div3><head>n. 4</head>
<p>Sed quaedam sunt, quorum species non inveniuntur fieri in diversis materiis secundum speciem, sed semper in eisdem.
	Sicut species hominis, quantum ad hoc quod visibiliter apparet, non invenitur nisi in carnibus et ossibus.
	Nihil tamen prohibet, ut etiam ista, quae non videntur a propria materia separata, similiter se habeant ad suas materias sicut illa quae esse possunt in diversis materiis, et ab unaquaque earum separari.</p>
</div3>

<A NAME="83076"/>
<div3><head>n. 5</head>
<p>Si enim poneremus quod non viderentur sensibiliter aliqui circuli nisi ex aere, nihilominus tamen sic esset pars speciei circuli aes.
	Et licet tunc non separaretur circulus actu ab aere, separaretur tamen mente, quia species circuli posset intelligi sine aere, ex quo aes non esset pars speciei circuli, licet difficile sit mente auferre et separare abinvicem quae actu non separantur.
	Non enim est hoc nisi illorum qui per intellectum supra sensibilia elevari possunt.</p>
</div3>

<A NAME="83077"/>
<div3><head>n. 6</head>
<p>Et similiter si hominis species semper apparet in carnibus et ossibus et talibus partibus, oportet quaerere, utrum istae partes sint speciei humanae <hi>et rationis</hi>, idest definitionis hominis; aut non sunt partes speciei, sed solum materia speciei, sicut aes circuli.
	Sed quia talis species non fit in aliis partibus materialibus quam in istis, ideo de facili non possumus separare hominem per intellectum a carnibus et ossibus.
	Videtur enim eadem ratio esse hic et in circulo, si omnes circuli essent aerei.</p>
</div3>

<A NAME="83078"/>
<div3><head>n. 7</head>
<p>Deinde cum dicit quoniam autem procedit ulterius prosequendo opinionem praetactam quantum ad mathematica; dicens, quod quia videtur hoc contingere in aliquibus, scilicet quod materia non sit pars speciei, quamvis species non inveniatur nisi in illa materia, sed non est manifestum quando et in quibus hoc contingat vel non contingat, ideo aliqui circa hoc dubitant non solum in naturalibus, sed etiam in mathematicis, ut in circulo et triangulo.</p>
</div3>

<A NAME="83079"/>
<div3><head>n. 8</head>
<p>Videtur enim eis, quod sicut materia sensibilis non est pars speciei in naturalibus, ita etiam quod materia intelligibilis non sit pars speciei in mathematicis.
	Materia autem figurarum mathematicarum intelligibilis, est continuum, ut linea vel superficies.
	Et ideo vult, quod linea non sit pars speciei circuli vel trianguli; quasi non sit competens quod triangulus et circulus definiantur per lineas et continuum, cum non sint partes speciei; sed omnia ista similiter dicantur ad circulum et triangulum, sicut carnes et ossa ad hominem, et aes et lapides ad circulum.</p>
</div3>

<A NAME="83080"/>
<div3><head>n. 9</head>
<p>Removendo autem a triangulo et circulo continuum, quod est linea, nihil remanet nisi unitas et numerus, quia triangulus est tres lineas habens, et circulus unam.
	Et ideo, quia lineas non dicunt esse partes speciei, referunt omnes species ad numeros, dicentes quod numeri sunt species mathematicorum omnium.
	Dicunt enim quod ratio duorum est ratio lineae rectae, propter hoc quod linea recta duobus punctis terminatur.</p>
</div3>

<A NAME="83081"/>
<div3><head>n. 10</head>
<p>Sed circa hoc inter Platonicos ponentes ideas, est differentia quaedam.
	Quidam enim non ponentes mathematica media inter species et sensibilia, dicentes species esse numeros, dicunt ipsam lineam esse dualitatem, quia non ponunt lineam mediam differentem a specie lineae.</p>
</div3>

<A NAME="83082"/>
<div3><head>n. 11</head>
<p>Quidam vero dicunt quod dualitas est species lineae, et non linea.
	Linea enim est quoddam mathematicum medium inter species et sensibilia; et dualitas est ipsa species.
	Et secundum eos, in quibusdam non differunt species et cuius est species, sicut in numeris, quia ipsas species dicebant esse numeros.
	Unde idem dicebant esse dualitatem et speciem dualitatis.
	Sed lineae hoc non accidit, secundum eos, quia linea iam dicit aliquid participans speciem, cum multae lineae inveniantur esse in una specie; quod non esset si ipsamet linea esset ipsa species.</p>
</div3>

<A NAME="83083"/>
<div3><head>n. 12</head>
<p>Deinde cum dicit accidit itaque improbat praedictam solutionem; et ponit tres rationes: quarum prima est.
	Si soli numeri sint species, omnia ista quae participant uno numero participant una specie.
	Multa autem sunt diversa specie quae participant uno numero.
	Unus enim et idem numerus est in triangulo propter tres lineas, et in syllogismo propter tres terminos, et in corpore propter tres dimensiones.
	Accidit igitur multorum specie diversorum esse unam speciem.
	Quod non solum Platonicis sed etiam Pythagoricis accidit, qui etiam ponebant naturam omnium rerum esse numeros.</p>
</div3>

<A NAME="83084"/>
<div3><head>n. 13</head>
<p>Secundam ponit ibi, et contingit.
	Quae talis est.
	Si carnes et ossa non sunt partes speciei humanae, nec lineae speciei trianguli, pari ratione nulla materia est pars speciei.
	Sed secundum Platonicos, in numero dualitas attribuitur materiae, unitas autem speciei: ergo sola unitas est species.
	Dualitas autem, et per consequens omnes alii numeri, tamquam materiam implicantes, non erunt species.
	Et sic una tantum erit species omnium rerum.</p>
</div3>

<A NAME="83085"/>
<div3><head>n. 14</head>
<p>Tertiam ponit ibi, quamvis sic.
	Quae talis est.
	Illa sunt unum quorum species una est.
	Si igitur omnium species est una, sequetur quod omnia sint unum secundum speciem, et non solum quae videntur esse diversa.
	Potest tamen dici quod hoc tertium non est alia ratio a secunda; sed est inconveniens, quod ex secunda conclusione sequitur secundae rationis.</p>
</div3>

<A NAME="83086"/>
<div3><head>n. 15</head>
<p>Posita ergo ratione cui praemissa solutio innitebatur, et positis rationibus contra praemissam solutionem, concludit: dictum esse quod illa quae sunt circa definitiones habent dubitationem et qua de causa.
	Et sic patet quod per omnia praemissa ostendere voluit difficultatem praemissae dubitationis.</p>
</div3>

<A NAME="83087"/>
<div3><head>n. 16</head>
<p>Deinde cum dicit quare omnia solvit praemissam quaestionem secundum propriam sententiam.
	Et primo quantum ad naturalia.
	Secundo quantum ad mathematica, ibi, circa mathematica.
	Dicit ergo primo, quod ex quo praedicta inconvenientia sequuntur removentibus a specie rei omnia quae sunt materialia, sive sint sensibilia, sive non, patet ex dictis quod superfluum est omnes species rerum reducere ad numeros vel unitatem, et auferre totaliter materiam sensibilem et intelligibilem, sicut Platonici faciebant.</p>
</div3>

<A NAME="83088"/>
<div3><head>n. 17</head>
<p>Quia quaedam species rerum non sunt formae sine materia; sed sunt <hi>hoc in hoc forsan</hi>, idest formae in materia: ita quod id quod resultat ex forma in materia existente species est.
	Aut si non sunt sicut forma in materia, sunt se habentia sicut illa quae habent formam in materia.
	Proprie enim formam in materia habent naturalia, quibus quodam modo assimilantur mathematica, etiam inquantum proportio figurae circuli vel trianguli ad lineas, est sicut proportio formae hominis ad carnes et ossa.
	Et ideo, sicut species hominis non est forma aliqua sine carnibus et ossibus, ita forma circuli vel trianguli non est aliqua forma sine lineis.
	Et ideo parabola quam consuevit dicere de animali Socrates iunior, non se bene habet.</p>
</div3>

<A NAME="83089"/>
<div3><head>n. 18</head>
<p>Videtur autem ipsum Platonem Socratem iuniorem nominare, quia in omnibus libris suis introducit Socratem loquentem, propter hoc quod fuerat magister eius.
	Opinionem autem Platonis, de materialitate naturalium specierum, vocat parabolam, quia fabulis assimilatur quae componuntur ad aliquam sententiam metaphorice insinuandam.
	Propter quod in tertio superius dixit, quod haec opinio assimilatur opinionibus fingentium deos esse, et quod formae eorum sunt sicut formae humanae.
	Ideo autem praedicta opinio non bene se habet, quia ducit extra veritatem, in eo quod facit opinari quod hoc modo contingat esse hominem sine partibus materialibus, scilicet sine carnibus et ossibus, sicut contingit circulum esse sine aere quod manifeste non pertinet ad species circuli.</p>
</div3>

<A NAME="83090"/>
<div3><head>n. 19</head>
<p>Sed hoc non est simile.
	Non enim similiter se habet homo ad carnes et ossa, sicut circulus ad aes; quia circulus non est aliquod sensibile secundum suam rationem.
	Potest enim intelligi sine materia sensibili.
	Unde aes, quod est materia sensibilis, non est pars speciei circuli.
	Sed animal videtur esse quoddam sensibile.
	Non enim potest definiri sine motu.
	Animal enim discernitur a non animali sensu et motu, ut patet in primo libro de anima.
	Et ideo non potest definiri animal sine partibus corporalibus habentibus se aliquo modo debito ad motum.
	Non enim manus est pars hominis quocumque modo se habens, sed quando est sic disposita quod potest perficere opus manus; quod non potest facere sine anima, quae est principium motus.
	Quare oportet quod manus cuiuscumque sit pars hominis, secundum quod est animata.
	Secundum vero quod est inanimata, non est pars, sicut manus mortua vel depicta.
	Unde oportet quod partes tales quae sunt necessariae ad perficiendum operationem speciei propriam, sint partes speciei; tam quae sunt ex parte formae, quam quae sunt ex parte materiae.</p>
</div3>

<A NAME="83091"/>
<div3><head>n. 20</head>
<p>Deinde cum dicit circa mathematica solvit quaestionem quantum ad mathematica.
	Videtur enim post solutionem de naturalibus positam, adhuc relinqui sub dubio de mathematicis.
	Dixerat enim quod, cum animal sit sensibile, non potest definiri sine partibus sensibilibus, sicut circulus potest definiri sine aere, quod est sensibilis materia.
	Et ideo circa mathematica quaeritur <hi>quare rationes</hi>, idest definitiones partium, non sunt partes rationum totorum, sicut quare <hi>hemicycla</hi>, idest semicirculi, non ponuntur in definitione circuli.
	Non enim potest dici, quod haec, scilicet hemicycla, sint sensibilia, sicut aes est sensibilis materia.</p>
</div3>

<A NAME="83092"/>
<div3><head>n. 21</head>
<p>Sed solvit quod hoc nihil differt quantum ad propositum, utrum scilicet partes materiae sint sensibilia vel non sensibilia; quia etiam non sensibilium est aliqua materia intelligibilis.
	Et talis materia, quae scilicet non est pars speciei, est omnis eius quod non est quod quid erat esse et species eadem secundum se, <hi>sed est hoc aliquid</hi>, idest particulare aliquod demonstratum: quasi dicat: in omni eo quod non est ipsa sua species, sed est aliquod individuum determinatum in specie, oportet esse aliquas partes materiae quae non sunt partes speciei.
	Socrates enim, quia non est ipsa sua humanitas, sed est habens humanitatem, ideo habet in se partes materiales quae non sunt partes speciei, sed quae sunt partes huius materiae individualis quae est individuationis principium, ut has carnes et haec ossa.</p>
</div3>

<A NAME="83093"/>
<div3><head>n. 22</head>
<p>Et similiter in hoc circulo sunt hae lineae quae non sunt partes speciei.
	Unde patet quod huiusmodi non sunt partes circuli qui est universalis, sed sunt partes singularium circulorum, sicut dictum est prius.
	Et propter hoc semicirculi non ponuntur in definitione circuli universalis, quia sunt partes singularium circulorum, et non universalis.
	Et hoc est verum tam in materia sensibili, quam in materia intelligibili.
	Utroque enim modo invenitur materia, ut ex dictis patet.
	Si autem esset aliquod individuum quod esset ipsa sua species, sicut si Socrates esset ipsa sua humanitas, non essent in Socrate aliquae partes quae non essent partes humanitatis.</p>
</div3>

<A NAME="83094"/>
<div3><head>n. 23</head>
<p>Deinde cum dicit palam autem recolligit praedictam solutionem, exemplificando eam in animali; dicens, palam esse quod anima <hi>est substantia prima</hi>, idest forma animalis, corpus autem materia, homo <hi>autem aut animal id quod est ex utrisque</hi>, scilicet in universali, sed Socrates et Coriscus quod est ex utrisque in particulari.
	Quia <hi>anima dicitur dupliciter</hi>, scilicet in universali et particulari, ut anima et haec anima.
	Ideo autem oportet quod significatur per modum totius, dici universaliter et singulariter, ea ratione quia anima dicitur dupliciter: quia hoc competit secundum utramque opinionem hominum de anima.
	Sicut enim supra dictum est, alii dicunt hominem et animal esse animam, alii vero dicunt hominem et animal non esse animam, <hi>sed totum</hi>, scilicet compositum ex anima et corpore.</p>
</div3>

<A NAME="83095"/>
<div3><head>n. 24</head>
<p>Patet ergo quod secundum illam opinionem quae dicit hominem esse animam, anima dicitur universaliter et singulariter, ut anima et haec anima; et homo etiam dicitur universaliter et particulariter sive singulariter, scilicet homo et hic homo.
	Similiter etiam secundum hanc opinionem, quae dicit hominem esse compositum ex anima et corpore, sequitur quod si simplicia dicuntur universaliter et singulariter, quod etiam compositum dicatur universaliter et singulariter.
	Sicut si anima est hoc, et corpus est hoc, quae sunt simpliciter dicta tamquam partes compositi, quod etiam dicatur universale et particulare sive singulare, non solum partes, sed etiam compositum.</p>
</div3>

<A NAME="83096"/>
<div3><head>n. 25</head>
<p>Deinde cum dicit utrum autem ostendit quid de cetero remaneat determinandum circa substantias.
	Et ponit quod duo remaneant determinanda.
	Quorum primum est quod, cum determinatum sit, quod substantia et quod quid est rerum sensibilium et materialium sunt ipsae partes speciei, restat determinare utrum <hi>talium substantiarum</hi>, scilicet materialium et sensibilium, sit aliqua substantia praeter materiam, ita quod oporteat quaerere aliquam substantiam istorum sensibilium alteram ab ea quae determinata est, sicut quidam dicunt numeros praeter materiam existentes, <hi>aut aliquid tale</hi>, idest species vel ideas, esse substantias horum sensibilium.
	Et de hoc perscrutandum est posterius.</p>
</div3>

<A NAME="83097"/>
<div3><head>n. 26</head>
<p>Haec enim perscrutatio est propria huic scientiae.
	In hac enim scientia tentamus determinare de substantiis sensibilibus <hi>huius gratia</hi>, idest propter substantias immateriales, quia speculatio circa substantias sensibiles et materiales quodammodo pertinet ad physicam, quae non est prima philosophia, sed secunda, sicut in quarto habitum est.
	Prima enim philosophia est de primis substantiis quae sunt substantiae immateriales, de quibus speculatur non solum inquantum sunt substantiae, sed inquantum substantiae tales, inquantum scilicet immateriales.
	De sensibilibus vero substantiis non speculatur inquantum sunt tales substantiae, sed inquantum sunt substantiae, aut etiam entia, vel inquantum per eas manuducimur in cognitionem substantiarum immaterialium.
	Physicus vero e converso determinat de substantiis materialibus, non inquantum sunt substantiae, sed inquantum materiales et habentes in se principium motus.</p>
</div3>

<A NAME="83098"/>
<div3><head>n. 27</head>
<p>Et quia posset aliquis credere quod scientia naturalis non specularetur circa totas substantias materiales et sensibiles, sed solum circa materias eorum, ideo hoc removet dicens, quod physicum non solum oportet considerare de materia, sed etiam de ea parte <hi>quae est secundum rationem</hi>, scilicet de forma.
	Et magis etiam de forma quam de materia, quia forma est magis natura quam materia, ut probatum est in secundo physicorum.</p>
</div3>

<A NAME="83099"/>
<div3><head>n. 28</head>
<p>Secundum vero quod restat determinandum, est quomodo <hi>partes quae sunt in ratione</hi>, idest in definitione se habent; utrum scilicet sint substantiae existentes in actu, et quare etiam definitio, cum componatur ex multis partibus, est una ratio.
	Palam enim est quod oportet definitionem esse unam tantum rationem, quia res est una.
	Definitio vero significat quid est res.
	Sed per quid aliqua res habens partes efficiatur una, speculandum est posterius.</p>
</div3>

<A NAME="83100"/>
<div3><head>n. 29</head>
<p>Deinde cum dicit quid quidem recapitulat ea quae sunt determinata; dicens, quod est dictum quid est quod quid erat esse, et quomodo id quod est quod quid erat esse, est quod praedicatur de omni, et quod praedicatur secundum se.
	Et iterum dictum est quare quorumdam ratio significans quod quid erat esse, continet in se partes definiti, sicut definitio syllabae continet literas, et <hi>quorumdam non</hi>, sicut definitio circuli non continet semicirculos.
	Dictum est etiam quod <hi>in ratione substantiae</hi>, idest formae, non ponuntur partes quae sunt partes substantiae sicut materia, quia tales non sunt <hi>partes substantiae illius</hi>, idest formae, sed partes totius compositi.</p>
</div3>

<A NAME="83101"/>
<div3><head>n. 30</head>
<p>Cuius quidem compositi aliquo modo est definitio, aliquo modo non est.
	Quia si accipiatur <hi>cum materia</hi>, scilicet individuali, non est eius definitio, quia singularia non definiuntur, ut supra est habitum.
	Cuius ratio est, quia talis materia individualis est quid infinitum et indeterminatum.
	Materia enim non finitur nisi per formam.
	Sed compositum acceptum <hi>secundum primam substantiam</hi>, idest secundum formam, habet definitionem.
	Definitur enim compositum acceptum in specie, non secundum individuum.</p>
</div3>

<A NAME="83102"/>
<div3><head>n. 31</head>
<p>Sicut autem individuum per materiam individuatur, ita unumquodque ponitur in sua specie per formam.
	Non enim homo est homo quia habet carnes et ossa, sed ex eo quod habet animam rationalem in carnibus et ossibus.
	Unde oportet quod definitio speciei accipiatur a forma, et quod illae partes materiae solum ponantur in definitione speciei, in quibus primo et principaliter est forma.
	Sicut ratio hominis est illa quae est animae.
	Ex hoc enim homo est homo, quod habet talem animam.
	Et propter hoc, si homo definitur, oportet quod definiatur per animam, et quod nihilominus in eius definitione ponantur partes corporis, in quibus primo est anima, sicut cor aut cerebrum, ut supra dixit.</p>
</div3>

<A NAME="83103"/>
<div3><head>n. 32</head>
<p>Ipsa namque substantia cuius pars non est materia <hi>est species</hi>, idest forma quae inest materiae, ex qua forma et materia <hi>dicitur tota substantia</hi>, idest determinatur et definitur.
	Sicut concavitas est quaedam forma.
	Ex ea enim et naso, dicitur nasus simus et simitas.
	Et similiter ex anima et corpore, dicitur homo et humanitas.
	Si enim nasus, qui est sicut materia, esset pars curvitatis, tunc cum dicitur nasus curvus, bis diceretur nasus.
	Semel enim diceretur proprio nomine, et semel prout includeretur in definitione curvi. (Si tamen poneretur in eius definitione sicut pars essentiae curvitatis, non quasi ex additione, ut supra dictum est).
	Quamvis autem materia non sit in essentia formae, est tamen in tota substantia composita.
	Sicut curvitas est in naso simo, et etiam materia individualis est in Callia.</p>
</div3>

<A NAME="83104"/>
<div3><head>n. 33</head>
<p>Dictum est etiam superius quod quod quid erat esse uniuscuiusque, est idem cum eo cuius est.
	Quod quidem est simpliciter verum in quibusdam, sicut <hi>in primis substantiis</hi>, idest in immaterialibus.
	Sicut ipsa curvitas est idem cum eo quod quid erat curvitatis, si tamen curvitas est de primis substantiis.
	Quod quidem dicit, quia etiam curvitas videtur esse forma in materia, licet non in materia sensibili, sed intelligibili, quae est ipsum continuum.
	Vel secundum aliam literam <hi>quae prima est</hi>.
	Est enim quaedam curvitas prima, sicut curvitas quae est in speciebus secundum Platonicos, in quibus speciebus communiter est verum quod quaelibet est idem cum suo quod quid est.
	Alia autem curvitas quae est in rebus sensibilibus vel in mathematicis, non est prima.
	Unde non est idem quod suum quod quid erat esse.</p>
</div3>

<A NAME="83105"/>
<div3><head>n. 34</head>
<p>Dicit autem exponendo, quod primam substantiam hic nominat non substantiam particularem, sicut in praedicamentis, sed quae non dicitur per hoc quod aliud sit in alio <hi>sicut in subiecto et materia</hi>, idest illae res quae sunt formae non in materia, sicut substantiae separatae.
	Quaecumque vero sunt sicut materia, vel etiam sunt concepta cum materia, sicut composita quae habent in sui ratione materiam, in istis non est idem quod quid erat esse, et id cuius est.
	Nec etiam est unum in his quae dicuntur secundum accidens, sicut Socrates et musicus sunt idem per accidens.</p>
</div3>

<A NAME="83106"/>
<div3><head>n. 35</head>
<p>Attendendum est autem quod ab hac sententia quam posuerat, scilicet quod quod quid est idem est cum unoquoque cuius est, duo hic excipit, scilicet illa quae dicuntur per accidens, et substantias materiales, cum superius non exceperit nisi illa quae dicuntur per accidens.
	Oportet autem non solum ista excludi, sed etiam substantias materiales.
	Sicut enim supra dictum est, quod quid erat esse est id quod significat definitio.
	Definitio autem non assignatur individuis, sed speciebus; et ideo materia individualis, quae est individuationis principium est praeter id quod est quod quid erat esse.
	Impossibile est autem in rerum natura esse speciem nisi in hoc individuo.
	Unde oportet quod quaelibet res naturae, si habeat materiam quae est pars speciei, quae est pertinens ad quod quid est, quod etiam habeat materiam individualem, quae non pertinet ad quod quid est.
	Unde nulla res naturae si materiam habeat, est ipsum quod quid est, sed est habens illud.
	Sicut Socrates non est humanitas, sed est humanitatem habens.
	Si autem esset possibile esse hominem compositum ex corpore et anima, qui non esset hic homo ex hoc corpore et ex hac anima compositus, nihilominus esset suum quod quid erat esse, quamvis haberet materiam.</p>
</div3>

<A NAME="83107"/>
<div3><head>n. 36</head>
<p>Licet autem homo praeter singularia non sit in rerum natura, est tamen in ratione quae pertinet ad logicam considerationem.
	Et ideo superius ubi logice consideravit de quod quid erat esse, non exclusit substantias materiales, quin in illis etiam esset idem quod quid est, cum eo cuius est.
	Homo enim communis est idem cum suo quod quid est, logice loquendo.
	Nunc autem postquam iam descendit ad principia naturalia quae sunt materia et forma, et ostendit quomodo diversimode comparantur ad universale et particulare quod subsistit in natura, excipit hic ab eo quod supra dixerat idem esse quod quid est cum unoquoque, substantias materiales in rerum natura existentes.
	Relinquitur autem quod illae substantiae quae sunt formae tantum subsistentes, non habent aliquid per quod individuentur, quod sit extra rationem rei vel speciei significantem quod quid est.
	Et ideo in illis simpliciter verum est, quod quaelibet illarum est suum quod quid erat esse.</p>

</div3></div2>
<div2 n="12"><head>Lectio 12</head>
<A NAME="83108"/>
<div3><head>n. 1</head>
<p>Postquam ostendit philosophus quae partes in definitione ponantur, hic inquirit quomodo definitio ex partibus existens, possit esse una: et circa hoc tria facit.
	Primo movet dubitationem.
	Secundo obiicit ad utramque partem, ibi, in hoc namque homo.
	Tertio solvit quaestionem, ibi, oportet autem intendere et cetera.
	Dicit ergo, quod nunc primum debet dicere de definitione id quod non est de ea dictum <hi>in analyticis</hi>, idest in libro posteriorum.
	Ibi enim mota est quaedam dubitatio de definitione, et non soluta, quam oportet hic solvere, <hi>quia est praeopere rationibus de substantia</hi>, idest quia solutio huius quaestionis est pernecessaria ad ea quae sunt de substantia determinanda, de qua est principalis intentio huius scientiae.
	Est autem ista dubitatio, quare illud, cuius definitio est ratio, <hi>est unum</hi>, scilicet quod quid est.
	Definitio enim ratio est significans quod quid est, sicut definitio hominis est animal bipes.
	Ponatur enim quod haec sit eius definitio: quare igitur hoc, quod dicitur animal bipes, est unum, et non multa?</p>
</div3>

<A NAME="83109"/>
<div3><head>n. 2</head>
<p>Deinde cum dicit in hoc namque obiicit pro utraque parte: et primo ad ostendendum quod ex eis non fiat unum.
	Secundo ad contrarium, ibi, oportet autem unum.
	Circa primum duo facit.
	Primo ostendit, quod ex genere et differentia non fit unum.
	Secundo quod nec ex pluribus differentiis, ibi, si vero et participat.
	Dicit ergo primo, quod in hoc quod est homo et album, ista duo sunt multa, quando alterum eorum non inest alteri.
	Si enim album non insit homini, tunc homo et album nullo modo sunt unum.
	Unum vero sunt, quando alterum eorum inest alteri, et subiectum, quod est homo <hi>patitur alterum</hi>, idest suscipit hanc passionem, quae est album.
	Tunc autem ex his duobus fit unum per accidens quod est albus homo.
	Ex his accipitur, quod ex duobus, quorum unum non inest alteri, non fit unum.
	Sed <hi>hic</hi>, scilicet cum dicitur animal bipes, <hi>alterum eorum</hi>, scilicet animal, non participat <hi>altero</hi>, scilicet bipede, sicut homo albus participat albo.
	Et hoc ideo, quia animal est genus, bipes vero differentia.
	Genus vero non videtur participare differentiis.
	Sequeretur enim quod idem participaret simul contrariis.
	Differentiae enim sunt contrariae <hi>quibus genus differt</hi>, idest per quas genus dividitur; et pari ratione per quam participaret unam, participaret aliam.
	Si autem est impossibile quod idem participet contraria, impossibile erit, quod ex genere et differentia fiat unum.</p>
</div3>

<A NAME="83110"/>
<div3><head>n. 3</head>
<p>Deinde cum dicit si vero ostendit quod ex pluribus differentiis non potest fieri unum; dicens, quod si detur genus participare aliquo modo differentia, prout scilicet animal non accipitur in sua communitate, sed contrahitur per differentiam ad speciem, et sic per consequens ex genere et differentia fieri unum, tamen adhuc erit eadem ratio ad ostendendum quod definitio non significat unum, si sunt plures differentiae in definitione positae.
	Sicut si ponantur in definitione hominis istae tres differentiae, quarum prima sit gressibile vel habens pedes, secunda sit bipes, tertia vero non alatum.
	Non enim poterit dici quare ista sunt unum et non multa.</p>
</div3>

<A NAME="83111"/>
<div3><head>n. 4</head>
<p>Non enim est sufficiens ad hoc ratio quia insunt uni, utputa animali, quod est homo; sic enim sequeretur, quod omnia essent unum.
	Sequeretur enim quod omnia accidentia, quae insunt alicui subiecto, essent unum per se.
	Sic enim loquimur de uno et adinvicem et ad subiectum.
	Et cum ea quae accidunt uni subiecto accidant etiam alteri, sequeretur, quod illa duo subiecta etiam essent unum, puta nix et cygnus quibus inest albedo.
	Et sic deducendo sequeretur, quod omnia essent unum.
	Non ergo potest dici quod ex pluribus differentiis fiat unum, etiam dato quod ex genere et differentia fiat unum.
	Et sic ex duabus partibus videtur quod definitio non significet unum.</p>
</div3>

<A NAME="83112"/>
<div3><head>n. 5</head>
<p>Deinde cum dicit oportet autem obiicit in contrarium; ostendens quod definitio significet unum; dicens, quod oportet quaecumque in definitione ponuntur esse unum.
	Et hoc ideo, quia definitio est una ratio; et id quod significatur per ipsam, est substantia rei.
	Unde oportet quod definitio sit ratio significativa unius alicuius; quia substantia rei, quam definitio significat, est unum quid.
	Et etiam supra dictum est, quod definitio significat hoc aliquid, ubi ostensum est quod definitio est proprie substantiarum.</p>
</div3>

<A NAME="83113"/>
<div3><head>n. 6</head>
<p>Deinde cum dicit oportet autem solvit praemissam quaestionem; ostendens quod definitio significet unum: et circa hoc duo facit.
	Primo ostendit quomodo ex genere et differentia fit unum.
	Secundo quomodo ex pluribus differentiis fiat unum, ibi, at vero oportet dividi.
	Dicit ergo primo, quod ad investigandum unitatem definitionum oportet primum intendere de definitionibus quae dantur secundum divisionem generis in differentias.
	Istae enim sunt definitiones verae, in quibus non est aliud quam primum genus et differentiae.
	Dantur enim et quaedam definitiones per aliqua accidentia, vel per aliquas proprietates, vel etiam per aliquas causas extrinsecas, quae non significant substantiam rei.
	Et ideo huiusmodi definitiones non sunt ad propositum, cum hic agatur de definitionibus ad substantias rerum investigandas.</p>
</div3>

<A NAME="83114"/>
<div3><head>n. 7</head>
<p>Ideo autem dico quod in definitione est primum genus cum differentiis, quia etsi aliquando in definitionibus ponantur aliqua genera intermedia inter genus primum quod est generalissimum, et species ultimas quae definiuntur, tamen illa genera media nihil aliud sunt quam genus primum, et differentiae comprehensae in intellectu generis medii <hi>cum hoc</hi>, idest cum genere primo.
	Sicut si in definitione hominis ponatur animal, quod est genus intermedium, patet quod animal nihil aliud est quam substantia, quae est genus primum, cum aliquibus differentiis.
	Est enim animal substantia animata sensibilis.
	Et similiter si intelligamus primum genus esse animal, <hi>habitum bipes</hi>; et iterum tertium genus, <hi>animal bipes non alatum</hi>.
	Et similiter si aliquod genus per plures differentias determinatur.
	Semper enim posterius genus comprehendit prius cum aliqua differentia.
	Et sic patet quod omnis definitio resolvitur in primum genus et aliquas differentias.</p>
</div3>

<A NAME="83115"/>
<div3><head>n. 8</head>
<p>Omnino autem non differt, utrum per plura aut per pauca definiatur aliquod definitum.
	Quare non differt, utrum per pauca, vel per duo, ita quod illorum duorum unum sit genus et aliud differentia.
	Sicut eius quod est animal bipes, animal est genus; et alterum, scilicet bipes, est differentia.
	Ostendendum est ergo primo, quomodo ex istis duobus fiat unum.
	Quod sic patet.</p>
</div3>

<A NAME="83116"/>
<div3><head>n. 9</head>
<p>Genus enim non est praeter ea quae sunt species generis.
	Non enim invenitur animal, quod non sit nec homo, nec bos, nec aliquid aliud huiusmodi.
	Aut si inveniatur aliquid quod est genus praeter species, sic acceptum ut est praeter species, non accipitur ut genus, sed ut materia.
	Contingit enim aliquod et esse genus aliquorum, et materiam.
	Sicut vox est genus literarum, et est materia.
	Et quod sit genus, patet per hoc quod differentiae additae voci faciunt species vocum literatarum.
	Et quod etiam sit materia, patet; quia <hi>ex hac</hi>, scilicet ex voce <hi>faciunt elementa</hi>, idest literas, sicut aliquid fit ex materia.</p>
</div3>

<A NAME="83117"/>
<div3><head>n. 10</head>
<p>Sciendum est autem quod, licet idem secundum nomen possit esse genus et materia, non tamen idem eodem modo acceptum.
	Materia enim est pars integralis rei, et ideo de re praedicari non potest.
	Non enim potest dici quod homo sit caro et os.
	Genus autem praedicatur de specie.
	Unde oportet quod significet aliquo modo totum.
	Sicut enim propter hoc quod est innominata privatio, aliquando simplici nomine materiae significatur materia cum privatione, ut supra dictum est, quod aes accipitur pro aere infigurato, cum dicimus quod ex aere fit statua; ita etiam quando forma est innominata, simplici nomine materiae intelligitur compositum ex materia et forma, non quidem determinata, sed communi; et sic accipitur ut genus.
	Sicut enim compositum ex materia et forma determinata est species, ita compositum ex materia et forma communi est genus.</p>
</div3>

<A NAME="83118"/>
<div3><head>n. 11</head>
<p>Et hoc in pluribus patet.
	Corpus enim potest accipi, et ut materia animalis, et ut genus.
	Si enim in intellectu corporis intelligatur substantia completa ultima forma, habens in se tres dimensiones, sic corpus est genus, et species eius erunt substantiae perfectae per has ultimas formas determinatas, sicut per formam auri, vel argenti, aut olivae, aut hominis.
	Si vero in intellectu corporis non accipiatur nisi hoc, quod est habens tres dimensiones cum aptitudine ad formam ultimam, sic corpus est materia.</p>
</div3>

<A NAME="83119"/>
<div3><head>n. 12</head>
<p>Et similiter est de voce.
	Si enim in intellectu vocis includatur ipsa vocis formatio in communi secundum formam quae distinguitur in diversas formas literarum et syllabarum, sic vox est genus.
	Si autem in intellectu vocis accipitur solum substantia soni, cui possibile est advenire praedictam formationem, sic vox erit materia literarum.
	Ex quo etiam patet quod vox, secundum quod est genus, non potest esse sine speciebus.
	Non enim potest esse sonus formatus, quin aliquam determinatam formam habeat huius vel illius literae.
	Sed si omnino careret forma literali prout est materia, sic inveniretur sine literis, sicut aes invenitur absque his quae fiunt ex aere.</p>
</div3>

<A NAME="83120"/>
<div3><head>n. 13</head>
<p>Si ergo praedicta sunt vera, palam est quod definitio est quaedam ratio ex differentiis unitatem habens; ita quod tota essentia definitionis, in differentia quodammodo comprehenditur.
	Ex hoc enim animal, quod est genus, non potest esse absque speciebus, quia formae specierum quae sunt differentiae, non sunt aliae formae a forma generis, sed sunt formae generis cum determinatione.
	Sicut patet quod animal est quod habet animam sensitivam.
	Homo autem est qui habet animam sensitivam <hi>talem</hi>, scilicet cum ratione.
	Leo vero qui <hi>habet talem</hi>, scilicet cum abundantia audaciae.
	Et sic de aliis.
	Unde cum differentia additur generi, non additur quasi aliqua diversa essentia a genere, sed quasi in genere implicite contenta, sicut determinatum continetur in indeterminato, ut album in colorato.</p>
</div3>

<A NAME="83121"/>
<div3><head>n. 14</head>
<p>Per quod etiam solvitur ratio superius inducta; quia nihil prohibet idem genus in se continere diversas differentias, sicut indeterminatum continet in se diversa determinata.
	Et etiam propter hoc solvitur, quia non hoc modo advenit differentia generi, ut diversa essentia ab eo existens, sicut advenit album homini.</p>
</div3>

<A NAME="83122"/>
<div3><head>n. 15</head>
<p>Deinde cum dicit at vero ostendit quod nec etiam multitudo differentiarum impedit unitatem definitionis.
	Et circa hoc duo facit.
	Primo ostendit qualiter debeant sumi in definitione multae differentiae.
	Secundo ostendit quod si differentiae debito modo sumantur, non impediet multitudo differentiarum unitatem definitionis, ibi, si itaque.
	Dicit ergo primo, quod in definitionibus in quibus sunt multae differentiae, oportet non solum dividi genus in differentiam, sed etiam dividi differentiam primam in differentiam secundam.
	Sicut animalis differentia est pedalitas, secundum quam animal dicitur habens pedes, vel gressibile.
	Sed quia etiam haec differentia multipliciter invenitur, iterum oportet scire differentiam animalis habentis pedes, quae sit differentia eius, <hi>inquantum est habens pedes</hi>, scilicet per se et non per accidens.</p>
</div3>

<A NAME="83123"/>
<div3><head>n. 16</head>
<p>Et ideo, quia habenti pedes accidit habere alas, non est dicendum, dividendo differentiam, quod habentis pedes aliud est alatum, aliud non alatum, si homo bene velit dicere divisionem differentiarum.
	Sed tamen quandoque aliquis dividens differentias <hi>facit hoc</hi> ut scilicet dividat per ea quae sunt secundum accidens, propter hoc quod non potest invenire proprias et per se differentias.
	Aliquando enim necessitas cogit, ut utamur, loco per se differentiarum, differentiis per accidens, inquantum sunt signa quaedam differentiarum essentialium nobis ignotarum.</p>
</div3>

<A NAME="83124"/>
<div3><head>n. 17</head>
<p>Sed hoc modo est haec differentia dividenda <hi>habens pedes</hi>: scilicet: huiusmodi animalium, aliud est habens pedes scissos, et aliud non scissos.
	Istae enim <hi>sunt differentiae pedis</hi>, scilicet scissum et non scissum.
	Et ideo habens pedes scissos, per se dividet hanc differentiam quae est habens pedes.
	Scissio enim pedis <hi>est quaedam pedalitas</hi>: idest haec differentia quae est habere pedes scissos, est quoddam contentum sub hoc quod est habere pedes; et habent se adinvicem sicut determinatum et indeterminatum, sicut diximus de genere et differentia.</p>
</div3>

<A NAME="83125"/>
<div3><head>n. 18</head>
<p>Et ita semper procedendum est in divisione differentiarum, donec dividens <hi>veniat ad non differentia</hi>, idest ad ultimas differentias, quae non dividuntur ulterius in alias differentias; et tunc tot erunt species pedis quot differentiae: et species animalium habentium pedes aequales differentiis.
	Quaelibet enim individualis differentia constituet unam speciem specialissimam.</p>
</div3>

<A NAME="83126"/>
<div3><head>n. 19</head>
<p>Deinde cum dicit si itaque ostendit ex suppositis, quod multitudo differentiarum non impedit unitatem definitionis.
	Et circa hoc duo facit.
	Primo ostendit propositum.
	Secundo inducit conclusionem intentam, ibi, quare palam et cetera.
	Circa primum duo facit.
	Primo ostendit quomodo ex multis differentiis fit unum, si differentiae per se sumuntur.
	Secundo, quod hoc non potest esse si sumantur per accidens, ibi, si vero secundum accidens.
	Dicit ergo primo, quod si sic se habent differentiae acceptae in definitione <hi>sicut dictum est</hi>, scilicet quod semper sumantur per se differentiae et non per accidens, palam est quod ultima differentia erit tota substantia rei, et tota definitio.
	Includit enim in se omnes praecedentes particulas.</p>
</div3>

<A NAME="83127"/>
<div3><head>n. 20</head>
<p>Quod enim in differentia includatur genus, ostensum est, ex hoc quod genus non est sine differentiis.
	Sed quod ultima includat omnes praecedentes, palam est ex hoc quod nisi hoc dicatur, sequitur quod oporteat <hi>in terminis</hi>, idest definitionibus, multoties eadem dicere.
	Et hoc erit superfluum et nugatorium.</p>
</div3>

<A NAME="83128"/>
<div3><head>n. 21</head>
<p>Hoc autem inconveniens ideo accidit, quia si aliquis dicat in definiendo animal <hi>habens pedes bipes</hi>, quod oportebit eum dicere si bipes sit alia differentia ab habente pedes, non includens eam, nihil aliud dixit sic definiens, quam animal habens pedes, duos pedes habens.
	Bipes enim nihil aliud est quam duos pedes habens; in quo manifeste includitur, pedes habens.
	Unde patet quod, si utraque apponatur differentia, est nugatio.</p>
</div3>

<A NAME="83129"/>
<div3><head>n. 22</head>
<p>Et iterum si hoc quod est bipes dividat aliquis <hi>propria divisione</hi>, idest per ea quae sunt per se et non per accidens, sequetur ulterius multoties dici idem, et toties quot sumuntur differentiae.
	Ut si dicam quod animalis bipedis, aliud est habens pedes scissos in quinque digitos, aliud in quatuor: si quis vellet, definiens hominem, ponere omnes differentias intermedias, toties repeteret idem, quot differentias apponeret.
	Diceret enim quod homo est animal pedes habens, duos pedes habens, scissos in quinque digitos.</p>
</div3>

<A NAME="83130"/>
<div3><head>n. 23</head>
<p>Et quia ista sunt inconvenientia, igitur manifestum est quod si in definitione accipiantur differentiae, una erit ultima, scilicet <hi>quae est species et substantia</hi>, idest quae substantiam et speciem definiti comprehendet, et ab eius unitate definitio erit una.</p>
</div3>

<A NAME="83131"/>
<div3><head>n. 24</head>
<p>Deinde cum dicit si vero ostendit, quod hoc non potest dici si differentiae per accidens sumantur; dicens, quod si aliquis in dividendo et definiendo accipiat differentiam secundum accidens, sicut si dividatur quod habentium pedes, aliud est album, aliud est nigrum, tot erunt ultimae differentiae, quot factae sunt divisiones; quia una earum alteram non includet.
	Et de differentiis sic sumptis, procedebat ratio superius inducta contra unitatem definitionis.
	Huiusmodi enim differentiae sic per accidens acceptae non essent unum nisi subiecto; quod non sufficit ad unitatem definitionis.</p>
</div3>

<A NAME="83132"/>
<div3><head>n. 25</head>
<p>Deinde cum dicit quare palam concludit propositum.
	Et circa hoc duo facit.
	Primo ponit conclusionem; dicens, quod palam est ex praedictis quod quamvis in definitione ponatur genus et differentia, tamen definitio est ratio ex differentiis tantum, quia genus non est praeter differentias, ut supra dictum est.
	Et quamvis ponantur multae differentiae in definitione, tamen tota definitio dependet et constituitur ex ultima, quando fit divisio <hi>secundum rectum</hi>, idest a communiori ad minus commune descendendo secundum per se differentias, et non accipiendo quasi a latere differentias per accidens.</p>
</div3>

<A NAME="83133"/>
<div3><head>n. 26</head>
<p>Secundo ibi, palam autem manifestat conclusionem inductam per quoddam signum, dicens, <hi>palam autem erit</hi>, scilicet quod tota definitio constituatur ex ultima differentia, ex hoc quod, si quis transponat partes talium definitionum, sequetur inconveniens.
	Sicut si aliquis dicat definitionem hominis esse animal bipes, habens pedes.
	Ex quo enim dictum est bipes, superfluum est apponere, pedes habens.
	Sed si diceretur primo pedes habens, adhuc restaret inquirendum, utrum esset bipes, dividendo pedes habens.</p>
</div3>

<A NAME="83134"/>
<div3><head>n. 27</head>
<p>Ex hoc patet quod illae differentiae, secundum quod sunt multae, habent inter se ordinem determinatum.
	Non autem hoc potest intelligi quod in substantia rei sit aliquis ordo.
	Non enim potest dici, quod hoc substantiae sit prius, et illud posterius; quia substantia est tota simul et non per successionem, nisi in quibusdam defectivis, sicut sunt motus et tempus.</p>
</div3>

<A NAME="83135"/>
<div3><head>n. 28</head>
<p>Unde patet quod multae partes definitionis non significant multas partes essentiae ex quibus essentia constituatur sicut ex diversis; sed omnes significant unum quod determinatur ultima differentia.
	Patet etiam ex hoc, quod cuiuslibet speciei est una tantum forma substantialis; sicut leonis una est forma per quam est substantia, et corpus, et animatum corpus, et animal, et leo.
	Si enim essent plures formae secundum omnia praedicta, non possent omnes una differentia comprehendi, nec ex eis unum constitueretur.</p>
</div3>

<A NAME="83136"/>
<div3><head>n. 29</head>
<p>Concludit ergo finaliter recapitulando, quod nunc primo tot sint dicta de definitionibus quae accipiuntur secundum divisiones generis in differentias, et differentiae in differentias <hi>quales quaedam sunt</hi>, quia videlicet sunt ex his quae praedicantur per se, et continentes in se partes speciei, et etiam unaquaeque est unum.
	Haec enim in praecedentibus de definitionibus sunt ostensa.
	Dicit autem <hi>primum</hi>, quia in sequentibus de definitione et quod quid est, aliqua determinantur.</p>

</div3></div2>
<div2 n="13"><head>Lectio 13</head>
<A NAME="83137"/>
<div3><head>n. 1</head>
<p>Postquam determinavit philosophus de substantia secundum quod substantia dicitur quod quid est, hic determinat de substantia secundum quod universale a quibusdam dicitur substantia; et circa hoc duo facit.
	Primo continuat se ad praecedentia.
	Secundo prosequitur suam intentionem, ibi, videtur autem impossibile.
	Dicit ergo primo, quod quia in ista scientia est principalis perscrutatio de substantia, oportet iterum redire ad divisionem substantiae, ut videatur quid est dictum, et quid restat dicendum.
	Dicitur autem substantia, ut ex praedictis patet, id quod est <hi>tamquam subiectum</hi>, scilicet materia, quae se habet ad formam substantialem sicut subiectum, quod est substantia completa, ad formam accidentalem.
	Et alio modo dicitur substantia quod quid erat esse, quod pertinet ad formam.
	Tertio modo dicitur substantia <hi>quod ex his</hi>, idest compositum ex materia et forma.
	Et quarto modo dicitur substantia a quibusdam universale.</p>
</div3>

<A NAME="83138"/>
<div3><head>n. 2</head>
<p>Haec autem divisio substantiae hic posita in idem redit cum divisione posita in principio huius septimi, licet videatur esse diversa.
	Ibi enim posuit quatuor: scilicet subiectum, quod quid erat esse, et universale, et genus: et subiectum divisit in tria: scilicet in materiam et formam et compositum.
	Et, quia iam manifestum est quod quod quid erat esse se tenet ex parte formae, ponit quod quid erat esse, loco formae.
	Item, quia genus commune eadem ratione ponitur substantia qua et universale, ut ostendetur, concludit utrumque sub uno modo: et sic remanent tantum quatuor modi, qui hic ponuntur.</p>
</div3>

<A NAME="83139"/>
<div3><head>n. 3</head>
<p>De duobus ergo istorum modorum dictum est.
	Dictum est enim de quod quid erat esse, et iterum de subiecto, quod dicitur dupliciter.
	Uno modo sicut id quod est aliquid, et ens actu, sicut animal subiicitur suis passionibus, et quaecumque substantia particularis suis accidentibus.
	Alio modo sicut materia prima <hi>subiicitur actui</hi>, idest formae substantiali.
	De his autem dictum est, ubi ostensum est quomodo partes materiae pertineant ad speciem vel ad individuum.
	Sed quia non solum materia et quod quid est videntur esse causae, sed etiam universale <hi>quibusdam</hi>, scilicet Platonicis, videtur maxime esse causa et principium, ideo <hi>de hoc</hi>, scilicet universali, tractabimus in hoc eodem septimo.
	De substantiis autem compositis et sensibilibus tractabitur in octavo; quarum ea, quae in hoc septimo tractantur, sunt quasi principia.</p>
</div3>

<A NAME="83140"/>
<div3><head>n. 4</head>
<p>Deinde cum dicit videtur enim incipit inquirere utrum universalia sint substantiae: et dividitur in duas partes.
	In prima ostendit quod universalia non sunt substantiae, sicut quidam posuerunt.
	Secundo ostendit quantum ad quid recte dixerunt hoc ponentes, et quantum ad quid erraverunt, ibi, sed species dicentes hic quidem dicunt recte.
	Circa primum duo facit.
	Primo ostendit in communi quod universalia non sunt substantiae.
	Secundo specialiter de uno et ente, quae maxime ponebantur esse substantiae rerum, ibi, quoniam vero unum dicitur.
	Prima dividitur in duas.
	In prima ostendit, quod universalia non sunt substantiae.
	In secunda, quod non sunt separata, ibi, manifestum autem ex his.
	Circa primum duo facit.
	Primo ostendit universalia non esse substantias ex ea parte qua universalia praedicantur de multis.
	Secundo ex ea parte qua species ex universalibus componuntur, sicut ex partibus definitionis, ibi, amplius autem et impossibile et inconveniens.
	Dixerat enim superius in quinto, quod genus quodammodo est totum, inquantum praedicatur de pluribus, et quodammodo est pars, inquantum ex genere et differentia constituitur species.
	Circa primum duo facit.
	Primo enim ostendit, quod universale non est substantia, cum de pluribus praedicetur.
	Secundo excludit quamdam cavillosam responsionem, ibi, sed an sic quidem non contingit.</p>
</div3>

<A NAME="83141"/>
<div3><head>n. 5</head>
<p>Sciendum est autem, ad evidentiam huius capituli, quod universale dupliciter potest accipi.
	Uno modo pro ipsa natura, cui intellectus attribuit intentionem universalitatis: et sic universalia, ut genera et species, substantias rerum significant, ut praedicantur in quid.
	Animal enim significat substantiam eius, de quo praedicatur, et homo similiter.
	Alio modo potest accipi universale inquantum est universale, et secundum quod natura praedicta subest intentioni universalitatis: idest secundum quod consideratur animal vel homo, ut unum in multis.
	Et sic posuerunt Platonici animal et hominem in sua universalitate esse substantias.</p>
</div3>

<A NAME="83142"/>
<div3><head>n. 6</head>
<p>Quod Aristoteles in hoc capitulo intendit reprobare, ostendens quod animal commune vel homo communis non est aliqua substantia in rerum natura.
	Sed hanc communitatem habet forma animalis vel hominis secundum quod est in intellectu, qui unam formam accipit ut multis communem, inquantum abstrahit eam ab omnibus individuantibus.
	Ponit ergo ad propositum duas rationes.</p>
</div3>

<A NAME="83143"/>
<div3><head>n. 7</head>
<p>Circa quarum primam dicit, quod videtur ex sequentibus rationibus impossibile esse, quodcumque eorum, quae universaliter praedicantur, esse substantiam, secundum scilicet quod in sua universalitate accipitur.
	Quod primo probatur ex hoc, quod substantia uniuscuiusque, est propria ei, et non inest alii.
	Sed universale est commune multis, hoc enim dicitur universale, quod natum est multis inesse et de multis praedicari.
	Si ergo universale est substantia, oportet quod sit alicuius substantia.
	Cuius ergo substantia erit? Aut enim oportet quod sit substantia omnium, quibus inest, aut unius.
	Non est autem possibile quod sit substantia omnium: quia unum non potest esse substantia pluribus.
	Plura enim sunt quorum substantiae sunt plures et diversae.</p>
</div3>

<A NAME="83144"/>
<div3><head>n. 8</head>
<p>Sed si dicatur, quod sit substantia unius eorum quibus inest, sequetur quod omnia alia, quibus inest, sint illud unum, quibus ponitur esse substantia.
	Oportet enim quod pari ratione, eorum etiam sit substantia, cum et eis similiter insit.
	Quorum autem substantia est una, et quod quid erat esse unum, oportet et ipsa esse unum.
	Relinquitur ergo, quod ex quo universale non potest esse substantia omnium, de quibus dicitur, nec unius alicuius, quod nullius sit substantia.</p>
</div3>

<A NAME="83145"/>
<div3><head>n. 9</head>
<p>Sciendum autem quod ideo dicit quod universale est quod natum est pluribus inesse, non autem quod pluribus inest; quia quaedam universalia sunt quae non continent sub se nisi unum singulare, sicut sol et luna.
	Sed hoc non est quin ipsa natura speciei quantum est de se sit nata esse in pluribus; sed est aliquid aliud prohibens, sicut quod tota materia speciei comprehendatur in uno individuo, et quod non est necessarium multiplicari secundum numerum speciem, quae in uno individuo potest esse perpetua.</p>
</div3>

<A NAME="83146"/>
<div3><head>n. 10</head>
<p>Secundam rationem ponit ibi, amplius substantia dicit quod substantia dicitur, quae non est de subiecto: et dicitur universale semper de aliquo subiecto: ergo universale non est substantia.
	Videtur autem ratio haec non valere.
	Dictum est enim in praedicamentis, quod de ratione substantiae est, quod non sit in subiecto.
	Praedicari vero de subiecto non est contra rationem substantiae.
	Unde ponuntur ibi secundae substantiae quae praedicantur de subiecto.</p>
</div3>

<A NAME="83147"/>
<div3><head>n. 11</head>
<p>Sed dicendum quod secundum logicam considerationem loquitur philosophus in praedicamentis.
	Logicus autem considerat res secundum quod sunt in ratione; et ideo considerat substantias prout secundum acceptionem intellectus subsunt intentioni universalitatis.
	Et ideo quantum ad praedicationem, quae est actus rationis, dicit quod praedicatur <hi>de subiecto</hi>, idest de substantia subsistente extra animam.
	Sed philosophus primus considerat de rebus secundum quod sunt entia; et ideo apud eius considerationem non differt esse in subiecto et de subiecto.
	Hic enim accipit dici de subiecto, quod est in se aliqua res et inest alicui subiecto existenti in actu.
	Et hoc impossibile est esse substantiam.
	Sic enim haberet esse in subiecto.
	Quod est contra rationem substantiae: quod etiam in praedicamentis est habitum.</p>
</div3>

<A NAME="83148"/>
<div3><head>n. 12</head>
<p>Deinde cum dicit sed an sic quidem excludit quamdam cavillosam responsionem, qua posset aliquis obviare primae rationi, in qua dixerat, quod omnia sunt unum, quorum substantia et quod quid est sunt unum.
	Posset enim aliquis dicere, quod universale non est sicut substantia, ut quod quid erat esse, quod quidem sit proprium uni.
	Et ideo ad hoc excludendum philosophus dicit <hi>sed an</hi>.
	Potest dici obviando rationi primo inductae, quod non contingit universale esse substantiam, sicut quod quid erat esse est substantia; sed tantum est substantia in ipsis particularibus existens, sicut animal in homine et equo.
	Non enim ita est natura animalis in homine, quod sit propria ei, cum sit etiam equi.
	Quasi dicat, non potest sic responderi.</p>
</div3>

<A NAME="83149"/>
<div3><head>n. 13</head>
<p>Sequitur enim, si hoc quod est animal commune, sit substantia, quod huius substantiae sit aliqua ratio.
	Nec differt ad propositum si non est ratio definitiva omnium <hi>quae sunt in substantia</hi>, idest quae ponuntur in definitione, ne in infinitum procedatur in definitionibus, sed oportet omnes partes cuiuslibet definitionis iterum definiri.
	Nihil enim minus illa substantia oportet quod sit alicuius, licet non habeat definitionem, quam si haberet.
	Sicut si dicamus, quod licet hoc ipsum, quod est homo communis, non habeat definitionem, tamen oportet quod sit hominis substantia in quo existit, ipsius scilicet hominis communis.
	Quare idem accidit quod et prius; quia oportebit quod ista substantia communis, licet non ponatur propria alicui inferiorum, tamen erit propria illius substantiae communis in qua prima existit.
	Sicut si animal commune sit quaedam substantia, animal per prius praedicabitur de illa communi substantia, et significabit eius substantiam propriam, sive sit definibile, sive non.
	Unde non poterit, ex quo haec substantia est propria uni, de multis praedicari.</p>
</div3>

<A NAME="83150"/>
<div3><head>n. 14</head>
<p>Deinde cum dicit amplius autem ostendit, quod universale non est substantia, accipiendo rationes ex ea parte, qua universale est pars definitionis et essentiae.
	Et circa hoc duo facit.
	Primo ponit rationes ad propositum.
	Secundo excludit quamdam dubitationem, ibi, habet autem quod accidit dubitationem.
	Circa primum ponit quatuor rationes.
	Quarum primam ponit dicens, quod impossibile et inconveniens est, id quod est hoc aliquid et substantia, non esse ex substantiis, nec ex his quae sunt hoc aliquid, sed ex his quae significant quale, si tamen est ex aliquibus.
	Quod dicit propter substantias simplices.
	Sequitur enim, quod cum ea, ex quibus est aliquid, sint priora, quod prius sit id quod est non substantia, sed quale, eo quod est substantia, et eo quod est hoc aliquid.
	Quod est impossibile: quia impossibile est passiones et qualitates et accidentia esse priores substantia ratione, aut tempore, aut generatione.</p>
</div3>

<A NAME="83151"/>
<div3><head>n. 15</head>
<p>Quod enim non sint priores ratione, supra ostensum est, ex eo quod substantia ponitur in definitione accidentium et non e converso.
	Item quod non sint priores tempore, ex hoc supra probatum est, ex quo etiam hic probatur, quia sequeretur quod passiones essent separabiles a substantiis, quod est impossibile.
	Esse autem prius generatione continetur sub eo quod est prius tempore.
	Omne enim quod est prius generatione, est etiam prius tempore, licet non e converso.
	Ea enim, quae non habent ordinem ad generationem alicuius, licet sint priora tempore, non tamen sunt priora generatione: sicuti equus non est prior generatione leone, qui nunc est, licet sit prior tempore.
	Partes autem ex quibus aliquid constituitur, sunt priores generatione, et per consequens tempore, et quandoque etiam ratione, sicut supra ostensum est.
	Unde impossibile est quod ex non substantiis componatur substantia.
	Universalia autem significant non substantiam et hoc aliquid, sed significant quale quid, ut in praedicamentis dicitur de secundis substantiis.
	Ergo patet quod ex universalibus, si sunt quaedam res praeter singularia, non possunt componi singularia, quae sunt hoc aliquid.</p>
</div3>

<A NAME="83152"/>
<div3><head>n. 16</head>
<p>Sed videtur quod haec ratio inconvenienter procedat.
	Secundae enim substantiae, quae sunt genera et species in genere substantiae, etsi non significent hoc aliquid, sed quale, non tamen significant hoc modo quale, sicut passiones, quae significant qualitatem accidentalem, sed significant qualitatem substantialem.
	Ipse autem procedit hic ac si significarent qualitatem accidentalem.</p>
</div3>

<A NAME="83153"/>
<div3><head>n. 17</head>
<p>Sed dicendum est quod, si universalia sint res quaedam, sicut Platonici ponebant, oportebit dicere, quod non solum qualitatem substantialem, sed accidentalem significent.
	Omnis enim qualitas quae est alia res ab eo cuius est qualitas, est accidentalis.
	Sicut albedo est alia res a corpore cuius est qualitas, et est in eo cuius est qualitas sicut in subiecto; et ideo est accidens.
	Si ergo universalia, inquantum universalia sunt, sint res quaedam, oportebit quod sint aliae res a singularibus, quae non sunt universalia.
	Et ideo, si significant qualitatem eorum, oportet quod insint eis sicut substantiis.
	Et per consequens quod significent qualitatem accidentalem.</p>
</div3>

<A NAME="83154"/>
<div3><head>n. 18</head>
<p>Sed ponentibus quod genera et species non sunt aliquae res vel naturae aliae a singularibus, sed ipsamet singularia, sicut quod non est homo qui non sit hic homo, non sequitur quod secundae substantiae significent accidens vel passionem.</p>
</div3>

<A NAME="83155"/>
<div3><head>n. 19</head>
<p>Secundam rationem ponit ibi, amplius Socrati.
	Dicit, quod si universalia sunt substantiae, sequitur quod Socrati inerit substantiae substantia.
	Si enim omnia universalia sunt substantiae; sicut homo est substantia Socratis, ita animal erit substantia hominis.
	Et ita istae duae substantiae, una quae est homo, et alia quae est animal, erunt in Socrate.
	Et hoc est quod concludit: <hi>quare duorum erit substantia</hi>, idest: quare sequitur, quod hoc quod dico animal, sit substantia non solum hominis, sed etiam Socratis.
	Et ita una substantia erit in duobus; cum tamen supra ostensum sit, quod una substantia non est nisi unius.</p>
</div3>

<A NAME="83156"/>
<div3><head>n. 20</head>
<p>Et non solum in Socrate hoc accidit quod dictum est, sed totaliter in omnibus accidit, si homo et alia quae sic dicuntur sicut species, sint substantiae, et quod nihil eorum quae ponuntur in ratione specierum sit substantia, neque quod possit esse sine illis, in quorum definitione ponuntur, vel quod sint in aliquo alio, aut quod sit ipsummet aliud.
	Sicut quod non erit quoddam animal <hi>praeter aliqua animalia</hi>, idest praeter species animalis.
	Et similiter est de omnibus aliis quae ponuntur in definitionibus, sive sint genera, sive differentiae.
	Et hoc ideo, quia, cum species sint substantiae, si ea etiam quae in definitionibus specierum ponuntur sint substantiae, in singularibus erunt plures substantiae, et una substantia erit plurium, ut de Socrate dictum est.
	Patet igitur ex dictis, quod nullum universale est substantia; et nullum eorum quae communiter praedicantur, significat hoc aliquid, sed quale.</p>
</div3>

<A NAME="83157"/>
<div3><head>n. 21</head>
<p>Tertiam rationem ponit ibi, si autem.
	Dicit, quod si praedicta conclusio non concedatur, accident multa inconvenientia: inter quae erit unum, quod oportebit ponere tertium hominem.
	Quod quidem potest exponi dupliciter.
	Uno modo ut praeter duos homines singulares, qui sunt Socrates et Plato, sit tertius homo, qui est communis.
	Quod quidem non est inconveniens secundum ponentes ideas, licet secundum rectam rationem inconveniens videatur.</p>
</div3>

<A NAME="83158"/>
<div3><head>n. 22</head>
<p>Alio modo, ut praeter hominem singularem et communem, ponatur tertius, cum communicent in nomine et ratione, sicut et duo homines singulares, praeter quos ponitur tertius homo communis, et ob hanc causam, scilicet quia communicant in nomine et definitione.</p>
</div3>

<A NAME="83159"/>
<div3><head>n. 23</head>
<p>Quartam rationem ponit ibi amplius autem.
	Dicit, quod universalia non sunt substantiae secundum hanc rationem.
	Impossibile est enim aliquam substantiam esse ex pluribus substantiis, quae sunt in ea actu.
	Duo enim, quae sunt in actu, nunquam sunt unum actu; sed duo, quae sunt in potentia, sunt unum actu, sicut patet in partibus continui.
	Duo enim dimidia unius lineae sunt in potentia in ipsa linea dupla, quae est una in actu.
	Et hoc ideo, quia actus habet virtutem separandi et dividendi.
	Unumquodque enim dividitur ab altero per propriam formam.
	Unde ad hoc quod aliqua fiant unum actu, oportet quod omnia concludantur sub una forma, et quod non habeant singula singulas formas, per quas sint actu.
	Quare patet, quod si substantia particularis est una, non erit ex substantiis in ea existentibus actu; et sic, si est ex universalibus, universalia non erunt substantiae.</p>
</div3>

<A NAME="83160"/>
<div3><head>n. 24</head>
<p>Et secundum hunc modum Democritus recte dicit, quod impossibile est unum fieri ex duobus, et ex uno fieri duo.
	Est enim intelligendum, quod duo in actu existentia, nunquam faciunt unum.
	Sed ipse non distinguens inter potentiam et actum, posuit magnitudines indivisibiles esse substantias.
	Voluit enim, quod sicut in eo quod est unum, non sunt multa in actu, ita nec in potentia.
	Et sic quaelibet magnitudo est indivisibilis.
	Vel aliter.
	Recte, inquam, dixit Democritus, supposita sua positione, qua ponebat magnitudines indivisibiles esse etiam rerum substantias, et sic esse semper in actu, et ita ex eis non fieri unum.
	Et sicut est in magnitudinibus, ita est in numero, si numerus est compositio unitatum, sicut a quibusdam dicitur.
	Oportet enim quod vel dualitas non sit unum quid, sive quicumque alius numerus; sive quod unitas non sit actu in ea.
	Et sic dualitas non erunt duae unitates, sed aliquid ex duabus unitatibus compositum.
	Aliter numerus non esset unum per se et vere, sed per accidens, sicut quae coacervantur.</p>
</div3>

<A NAME="83161"/>
<div3><head>n. 25</head>
<p>Deinde cum dicit habet autem movet dubitationem circa praedicta; dicens, quod id, quod accidit ex praedictis, habet dubitationem.
	Dictum est enim, quod ex universalibus non potest esse aliqua substantia, propter hoc quod universale non significat hoc aliquid, sed quale.
	Secundo dictum est, quod ex substantiis in actu non potest esse aliqua substantia.
	Et sic videtur sequi, quod substantia non potest componi neque ex substantiis: ergo sequitur quod omnis substantia sit incomposita.
	Et ita, cum definitiones non dentur de substantiis incompositis (quod patet per hoc quod definitio est ratio habens partes, ut supra dictum est), sequitur, quod nullius substantiae sit definitio.
	Sed omnibus videtur, ut supra ostensum est, quod definitio, vel est solum substantiae, vel eius maxime.
	Nunc autem conclusum est, quod substantiae non sit definitio: ergo sequitur quod nullius sit definitio.</p>
</div3>

<A NAME="83162"/>
<div3><head>n. 26</head>
<p>Dicendum est autem ad praedictam dubitationem, quod quodam modo substantia est ex substantiis, quodam modo non.
	Hoc autem erit manifestum magis ex posterioribus in hoc capitulo, et in octavo.
	Est enim ex substantiis in potentia, sed non in actu.</p>

</div3></div2>
<div2 n="14"><head>Lectio 14</head>
<A NAME="83163"/>
<div3><head>n. 1</head>
<p>Postquam philosophus ostendit universalia non esse substantias absolute, hic ostendit, quod non sunt substantiae a sensibilibus separatae: et dividitur in partes duas.
	In prima ostendit, quod universalia non sunt substantiae separatae.
	In secunda manifestat quoddam, quod in superioribus dubium reliquerat, ibi, manifestum autem est quod substantiarum.
	Circa primum duo facit.
	Primo ostendit universalia non esse substantias separatas.
	Secundo ostendit quod si sunt separatae, non sunt definibiles, ibi, quoniam vero substantia altera.
	Circa primum duo facit.
	Primo ostendit inconvenientia, quae sequuntur ponentibus universalia esse substantias separatas, comparando genus ad species.
	Secundo comparando genus ad individua, ibi, amplius autem in sensibilibus.
	Circa primum tria facit.
	Primo proponit quamdam divisionem.
	Secundo prosequitur primum membrum divisionis, ibi, ratione namque palam.
	Tertio secundum, ibi, sed si alterum in unoquoque.
	Dicit ergo primo, quod ex praedictis etiam manifestum esse potest quid accidat de inconvenientibus, dicentibus ideas esse substantias et separabiles, quae dicuntur esse species universales, et simul cum hoc ponentibus speciem esse ex genere et differentiis.
	Hae enim duae positiones simul coniunctae, scilicet quod species componantur ex genere et differentia, et quod species universales sunt substantiae separatae, quae dicuntur ideae, ducunt ad inconvenientia.
	Si enim ponantur species esse separatae, constat quod unum genus est in pluribus speciebus simul, sicut animal in homine et equo.
	Aut ergo hoc ipsum quod est animal in homine et equo existens, est unum et idem numero; aut alterum in homine, et alterum in equo.
	Inducit autem hanc divisionem, quia Plato ponebat ideas specierum, non autem generum, cum tamen poneret communiter universalia esse substantias.</p>
</div3>

<A NAME="83164"/>
<div3><head>n. 2</head>
<p>Deinde cum dicit ratione namque prosequitur primum membrum divisionis.
	Et primo ostendit, quod sit unum et idem animal.
	Secundo ostendit inconvenientia, quae sequuntur hoc posito, ibi, si quidem ergo.
	Dicit ergo, quod manifestum est, quod animal est unum et idem in homine et equo secundum rationem.
	Si enim assignetur ratio animalis secundum quod dicitur de utrolibet, scilicet homine vel equo, eadem ratio assignabitur, quae est substantia animata sensibilis: univoce enim praedicatur genus de speciebus, sicut et species de individuis.
	Si ergo propter hoc, quod species praedicatur secundum unam rationem de omnibus individuis, est aliquis homo communis, qui est ipsum quod est homo secundum se existens, <hi>et est hoc aliquid</hi>, idest quoddam demonstrabile subsistens et separatum a sensibilibus, sicut Platonici ponunt; necesse est pari ratione et ea, ex quibus species constat, scilicet genus et differentiam, ut animal et bipes, significare similiter hoc aliquid, et esse separabilia a suis inferioribus, et esse substantias per se existentes.
	Quare sequitur quod animal erit unum numero per se existens, quod praedicatur de homine et equo.</p>
</div3>

<A NAME="83165"/>
<div3><head>n. 3</head>
<p>Deinde cum dicit si quidem ostendit inconvenientia, quae sequuntur ex hoc posito: quae sunt tria.
	Primum est, quia cum genus sit in specie sicut substantiam rei significans, sic erit animal in equo, sicut tu es in teipso, qui es substantia tuiipsius.
	Sic autem non est possibile aliquod unum esse in pluribus separatim existentibus.
	Non enim tu es nisi in teipso.
	Es enim in pluribus non separatim existentibus, sicut in carnibus et ossibus, quae sunt tui partes.
	Animal igitur si sit unum et idem, non poterit esse in pluribus speciebus, ut in homine et equo; cum species separatae secundum Platonicos sint quaedam substantiae adinvicem diversae.</p>
</div3>

<A NAME="83166"/>
<div3><head>n. 4</head>
<p>Secundum ponit ibi, et quare homo enim, quia est unum de multis praedicatum secundum Platonicos, non ponitur in particularibus, sed extra ea.
	Si ergo sit unum animal, quod praedicatur de omnibus speciebus; quare hoc ipsum quod est animal universale non est sine ipso, scilicet sine equo vel quacumque alia specie, ut per se separatum existens? Non potest ratio conveniens assignari ab eis.</p>
</div3>

<A NAME="83167"/>
<div3><head>n. 5</head>
<p>Tertium ponit ibi, deinde si dicens: constat, quod species constituitur ex genere et differentia.
	Aut igitur hoc est per hoc, quod genus participat differentiam sicut subiectum participat accidens, ut hoc modo intelligamus ex animali et bipede fieri hominem, sicut ex albo et homine fit homo albus; aut per aliquem alium modum.</p>
</div3>

<A NAME="83168"/>
<div3><head>n. 6</head>
<p>Et si quidem species fiat per hoc, quod genus participat differentiam, sicut quod animal per participationem bipedis fit homo, et per participationem multipedis fit equus, vel polypus, accidit aliquid impossibile.
	Cum enim genus, quod praedicatur de diversis speciebus, ponatur esse una substantia, sequitur quod contraria simul insunt ipsi animali, quod in se est unum et hoc ens, scilicet demonstrabile.
	Differentiae enim, quibus dividitur genus, sunt contrariae.</p>
</div3>

<A NAME="83169"/>
<div3><head>n. 7</head>
<p>Si autem non sit ex animali et bipede homo per modum participationis, quis modus erit cum aliquis dixerit animal esse bipes vel gressibile, constituens ex his duobus unum? Quasi dicat: de facili non potest assignari.
	Et ideo subiungit, <hi>sed forsan componitur</hi>, quasi dicat: numquid poterit dici, quod ex his duobus fiat unum per compositionem sicut domus fit ex lapidibus; aut per copulationem, sicut arca fit ex lignis conclavatis; aut per mixtionem, sicut electuarium fit ex speciebus alteratis? His enim modis invenitur ex duabus vel pluribus substantiis per se existentibus aliquid unum fieri.</p>
</div3>

<A NAME="83170"/>
<div3><head>n. 8</head>
<p>Sed omnes isti modi sunt inconvenientes.
	Non enim possent genus et differentiae praedicari de specie, sicut nec partes compositae vel copulatae vel mixtae praedicantur de suis totis.
	Et praeterea unum non venit in compositionem diversorum totaliter; sed partes divisim sunt, ita quod una pars eius sit in compositione huius et alia in compositione alterius, sicut una pars ligni venit in compositione domus, et alia in compositione arcae.
	Unde, si ex animali et bipede fieret homo et avis, modis praedictis, sequeretur quod non tota natura animalis esset in homine nec in ave, sed alia et alia pars.
	Et sic iterum non esset idem animal in utroque.</p>
</div3>

<A NAME="83171"/>
<div3><head>n. 9</head>
<p>Deinde cum dicit sed si alterum prosequitur secundum membrum divisionis; dicens, quod inconveniens sequitur si ponatur non unum animal esse in omnibus speciebus.
	Ducit autem ad quatuor inconvenientia: quorum primum ponit sic dicens.
	Ostensum est quid sequatur ponentibus universalia esse substantias, si ponatur unum animal esse in omnibus speciebus.
	Sed propter hoc potest aliquis dicere, quod sit alterum animal in unaquaque specie: ergo erunt infinita quorum substantia est animal, ut est consequens dicere ad praedictam positionem.
	Est enim animal substantia cuiuslibet speciei contentae sub animali.
	Non enim potest dici quod homo fiat ex animali secundum accidens, sed per se: et ita animal ad substantiam equi pertinet, et bovis, et aliarum specierum, quae sunt fere infinitae.
	Quod autem aliquod unum cedat in substantia infinitorum, videtur esse inconveniens.</p>
</div3>

<A NAME="83172"/>
<div3><head>n. 10</head>
<p>Secundum inconveniens ponit ibi, amplius multa dicit, quod sequitur etiam quod <hi>ipsum animal</hi>, idest substantia animalis universalis, erit multa, quia animal, quod est in unaquaque specie, est substantia illius speciei, de qua praedicatur.
	Non enim praedicatur de specie sicut de quodam alio diverso a se in substantia.
	Si autem non praedicatur animal de homine sicut de diverso poterit dici convenienter, quod homo erit ex illo, scilicet ex animali, sicut ex sua substantia; et quod illud, scilicet animal, sit etiam genus eius, praedicatum de eo in eo quod quid est.
	Relinquitur ergo, quod sicut illa de quibus praedicatur animal, sunt multa, ita ipsum animal universale esse multa.</p>
</div3>

<A NAME="83173"/>
<div3><head>n. 11</head>
<p>Deinde cum dicit et amplius ponit tertium inconveniens; dicens, quod ulterius ex praedictis sequitur, quod omnia illa, ex quibus est homo, scilicet superiora genera et differentiae, sint ideae; quod est contra positionem Platonicorum, qui ponebant solas species esse ideas particularium, genera vero et differentias non esse ideas specierum.
	Et hoc ideo, quia idea est proprie exemplar ideati secundum suam formam.
	Forma autem generis non est propria formis specierum, sicut forma speciei est propria individuis, quae conveniunt secundum formam, et differunt secundum materiam.</p>
</div3>

<A NAME="83174"/>
<div3><head>n. 12</head>
<p>Sed, si sunt diversa animalia secundum diversas species, unicuique speciei respondebit aliquid in substantia sui generis, sicut propria idea; et ita etiam erunt genera ideae, et similiter differentiae.
	Non ergo alteri universalium erit quod sit idea, et alteri quod sit substantia, sicut Platonici ponebant, dicentes quidem genera esse substantias specierum, species vero ideas individuorum.
	Impossibile namque est ita esse, ut ostensum est.
	Sequitur igitur ex praedictis quod <hi>ipsum animal</hi>, idest substantia animalis universalis, sit unumquodque eorum <hi>quae sunt in animalibus</hi> idest quae continentur inter species animalis.</p>
</div3>

<A NAME="83175"/>
<div3><head>n. 13</head>
<p>Quartum ponit ibi, amplius ex dicit quod iterum videtur esse dubium ex quo constituatur hoc quod est homo, et quomodo constituatur <hi>ex ipso animali</hi> scilicet universali, <hi>aut quomodo possibile est animal esse, quod substantia hoc ipsum praeter ipsum animal</hi>, idest quomodo potest esse ut homo sit aliquid praeter animal quasi quaedam substantia per se existens, et tamen animal sit hoc ipsum quod est homo? Haec enim videntur esse opposita, quod homo sit praeter animal, et tamen animal sit hoc ipsum quod est homo.</p>
</div3>

<A NAME="83176"/>
<div3><head>n. 14</head>
<p>Deinde cum dicit amplius autem improbat praedictam positionem per comparationem generum ad singularia; dicens quod haec eadem inconvenientia, quae accidunt ponentibus genera et universalia esse substantias in speciebus, accidunt et in sensibilibus singularibus, et etiam multa his absurdiora; inquantum natura generis magis remota est a singularibus sensibilibus et materialibus, quam a speciebus intelligibilibus et immaterialibus.
	Si itaque impossibile est sic esse, palam est quod idea non est ipsorum sensibilium, sicut Platonici dicunt.</p>

</div3></div2>
<div2 n="15"><head>Lectio 15</head>
<A NAME="83177"/>
<div3><head>n. 1</head>
<p>In hoc loco philosophus ostendit, quod ideae quae ponuntur separatae a Platonicis, non possunt definiri.
	Et hoc ideo, quia Platonici ad hoc praecipue ponebant ideas, ut eis adaptarentur et definitiones et demonstrationes, quae sunt de necessariis, cum ista sensibilia videantur omnia in motu consistere.
	Et circa hoc duo facit.
	Primo ostendit per rationes, quod ideae non possunt definiri.
	Secundo per signum, ibi, quoniam propter quid nullus.
	Circa primum ponit tres rationes: quarum primam ponit sic dicens, quod substantiarum alia est <hi>sicut ratio</hi>, idest sicut quod quid erat esse et forma, et alia est sicut compositum ex materia et forma, quod est totum simul coniunctum ex materia et forma.
	Dico autem eas esse alteras <hi>quia hoc quidem</hi>, scilicet substantia, quae est totum, sic est substantia sicut habens rationem conceptam cum materia; illa vero, quae est sicut forma et ratio et quod quid erat esse, est totaliter ratio et forma non habens materiam individualem adiunctam.</p>
</div3>

<A NAME="83178"/>
<div3><head>n. 2</head>
<p>Quaecumque igitur dicuntur substantiae hoc modo sicut composita, eorum potest esse corruptio.
	Ostensum est enim supra, quod eorum solum est generatio, quae ex materia et forma componuntur.
	Corruptio autem et generatio sunt circa idem.</p>
</div3>

<A NAME="83179"/>
<div3><head>n. 3</head>
<p>Ipsius autem substantiae, quae est sicut ratio vel quod quid est, non est ita corruptio quod ipsa per se corrumpatur.
	Ostensum est enim supra quod non est eius generatio, sed solum compositi; non enim fit quod quid erat esse domui, ut supra ostensum est, sed fit quod est proprium huic domui.
	Generatur enim haec domus particularis, non autem ipsa species domus.
	Sed tamen huiusmodi formae et quidditates aliquando sunt, et aliquando non sunt <hi>sine generatione et corruptione</hi>, idest sine hoc quod ipsa generentur vel corrumpantur per se, sed incipiunt esse et non esse aliis generatis et corruptis.
	Ostensum est enim supra quod nullus in naturalibus <hi>generat haec</hi>, scilicet formas et quidditates, nec etiam in artificialibus; sed hoc agens singulare generat et facit hoc singulare.</p>
</div3>

<A NAME="83180"/>
<div3><head>n. 4</head>
<p>Propter hoc autem, quod singularia generantur et corrumpuntur, substantiarum sensibilium singularium non potest esse nec definitio nec demonstratio.
	Habent enim materiam individualem; cuius natura est talis, ut id quod ex ea constituitur, contingat esse et non esse; quia ipsa materia quantum est in se, est in potentia ad formam, per quam res materialis est, et ad privationem per quam res materialis non est.
	Et ideo omnia singularia de numero ipsorum sensibilium, quorum materia est in potentia ad esse et non esse, sunt corruptibilia.
	Corpora tamen caelestia non habent materiam huiusmodi, quae sit in potentia ad esse et non esse, sed solum ad ubi.
	Et ideo non sunt corruptibilia.</p>
</div3>

<A NAME="83181"/>
<div3><head>n. 5</head>
<p>Si ergo demonstratio est necessariorum, ut probatum est in posterioribus, et definitio etiam <hi>est scientifica</hi>, idest faciens scire, quae est quasi medium demonstrationis, quae est syllogismus faciens scire; sicut non contingit quandoque esse scientiam et quandoque ignorantiam, quia quod scitur semper oportet esse verum, <hi>sed id quod est tale</hi>, idest quod quandoque potest esse verum, quandoque falsum, est opinio; ita etiam non contingit demonstrationem nec definitionem esse eorum quae possunt se aliter habere; sed solum opinio est huiusmodi contingentium.</p>
</div3>

<A NAME="83182"/>
<div3><head>n. 6</head>
<p>Si, inquam, ita est, palam est, quod non erit nec definitio nec demonstratio ipsorum singularium corruptibilium sensibilium.
	Non enim huiusmodi corruptibilia possunt esse manifesta scientiam habentibus de eis, scilicet cum recesserunt a sensu, per quem cognoscuntur.
	Et ideo salvatis eisdem rationibus in anima <hi>ipsorum singularium</hi>, idest speciebus, per quas cognosci possunt, non erit de eis nec definitio nec demonstratio.
	Et propter hoc oportet, cum aliquis eorum, qui student <hi>ad assignandum terminum</hi>, idest definitionem alicuius rei, definiat aliquod singulare, quod non ignoret, quia semper contingit auferre singulare, manente tali ratione, quam ipse fingit in anima.
	Et hoc ideo quia non contingit vere definire singulare.
	In his enim quae vere definiuntur, manet cognitio definiti quamdiu manet cognitio definitionis in anima.</p>
</div3>

<A NAME="83183"/>
<div3><head>n. 7</head>
<p>Si igitur singulare definiri non potest, itaque nec ideam possibile est definire.
	Ideam enim oportet esse singularem, secundum ea quae ponuntur de idea.
	Ponunt enim quod idea est quoddam per se existens ab omnibus aliis separatum.
	Haec autem est ratio singularis.</p>
</div3>

<A NAME="83184"/>
<div3><head>n. 8</head>
<p>Deinde cum dicit necessarium vero ponit secundam rationem: et circa hoc duo facit.
	Primo ponit rationem.
	Secundo excludit quamdam cavillosam responsionem, ibi, si quis autem dicat.
	Fuit autem necessarium ut hanc rationem superadderet rationi suprapositae, quia ratio iam posita probabat singulare non esse definibile, ex eo quod est corruptibile et materiale; quae duo Platonici ideis non attribuebant.
	Unde ne per hoc sua probatio inefficax redderetur, subiungit aliam rationem, dicens:</p>
</div3>

<A NAME="83185"/>
<div3><head>n. 9</head>
<p>Necessarium esse omnem definitivam rationem esse ex pluribus nominibus.
	Ille enim qui definit, non faciet notificationem rei ponendo unum nomen tantum; quia si poneret unum tantum nomen, adhuc definitum remanebit nobis ignotum.
	Contingit enim uno nomine notiori assignato, ipsum nomen definiti notificari; non autem rem definitam, nisi principia eius exprimantur, per quae res omnis cognoscitur.</p>
</div3>

<A NAME="83186"/>
<div3><head>n. 10</head>
<p>Resolutio autem definiti in sua principia, quod definientes facere intendunt non contingit nisi pluribus nominibus positis.
	Et ideo dicit, quod si unum nomen tantum ponatur, quod adhuc remanebit definitum ignotum; sed si plura ponantur, oportet quod nomina posita sint communia omnibus.</p>
</div3>

<A NAME="83187"/>
<div3><head>n. 11</head>
<p>Si enim in definitione alicuius singularis ponantur aliqua nomina quae conveniunt ipsi soli, erunt synonyma nomina unius rei singularis; unde res non notificabitur huiusmodi nominibus positis, sed forte nomen minus notum.
	Sicut si diceremus quid est Tullius, et responderetur Marcus et Cicero non esset conveniens definitio.</p>
</div3>

<A NAME="83188"/>
<div3><head>n. 12</head>
<p>Oportet igitur, si singulare definitur, in eius definitione poni aliqua nomina, quae multis conveniant.
	Ergo necesse erit, quod definitio non solum huic singulari conveniat, cuius definitio quaeritur, sed etiam aliis.
	Quod est contra rationem verae definitionis.
	Sicut si aliquis te definire intendat, et dicat quod tu es animal gressibile, aut animal album, vel quicquid aliud, non tibi soli convenit, sed etiam est in alio.</p>
</div3>

<A NAME="83189"/>
<div3><head>n. 13</head>
<p>Unde patet, quod singulare, non solum ex hoc quod est corruptibile et materiale, caret definitione, sed etiam ex hoc quod est singulare; unde nec idea definitur.
	Cuius ratio est quam hic tangit philosophus: quia si nomina ad definiendum assumpta exprimunt individuum quantum ad ea ex quibus individuatur, erunt nomina synonyma.
	Si autem exprimunt naturam et accidentia communia absque individuatione, non erit definitio propria definitio: quia omnes formae, sive accidentales, sive substantiales, quae non sunt per se subsistentes, sunt, quantum est de se, communes multis.
	Et si aliqua inveniatur in uno solo, sicut forma solis, hoc non provenit ex parte formae, quin quantum est de se sit nata esse in pluribus; sed ex parte materiae.
	Nam tota materia speciei congregata est sub uno individuo.
	Vel magis ex parte finis; quia unus sol sufficit ad universi perfectionem.</p>
</div3>

<A NAME="83190"/>
<div3><head>n. 14</head>
<p>Deinde cum dicit si quis autem excludit quamdam cavillosam responsionem.
	Posset enim aliquis dicere, quod licet quodlibet eorum, quae ponuntur in definitione singularis ideae, conveniat separatim multis, non tamen simul accepta conveniunt nisi uni soli; huic scilicet cuius definitio quaeritur.
	Hanc autem responsionem excludit duobus modis.
	Primo quantum ad ipsas ideas.
	Secundo quantum ad ea, quorum sunt ideae, ibi, amplius de multis.
	Circa primum duo facit.
	Primo excludit responsionem praedictam; ostendens quod adhuc sequitur definitionem non definito soli inesse.
	Secundo quod non primo, ibi, et necesse esse priora.
	Dicit ergo, quod contra responsionem praedictam, primo est dicendum hic, quod definitio assignata alicui ideae etiam aliis inerit; sicut si definitio ideae hominis sit animal bipes, haec duo inerunt <hi>animali et bipedi</hi>, idest ideae animalis et ideae bipedis; quia etiam illae duae ideae simul coniunctae erunt animal bipes.
	Et sic haec definitio, animal bipes, non erit propria ideae hominis.
	Et hoc inconveniens quidem accidit <hi>in sempiternis</hi>, idest considerando etiam definitionem ideae, quae est quoddam singulare sempiternum secundum Platonicos; et considerando quod definitio assignata uni ideae convenit aliis.</p>
</div3>

<A NAME="83191"/>
<div3><head>n. 15</head>
<p>Deinde cum dicit et necesse ostendit quod sequitur ulterius, quod definitio assignata ideae hominis non primo convenit ei; quod est contra rationem definitionis.
	Nam definitio primo verificatur de definito.
	Hoc autem ostendit tribus modis.
	Primo sic: dicens, quod non solum necesse est quod animali et bipedi conveniat definitio assignata homini; sed etiam necesse est quod illa, scilicet animal et bipes, existant priora homine, et sint partes eius, inquantum homo ex utroque constituitur.</p>
</div3>

<A NAME="83192"/>
<div3><head>n. 16</head>
<p>Quinimmo secundum positionem eorum sequeretur, quod ambo sint separabilia ab homine, et ab aliis animalibus, scilicet animal et bipes, si homo ponitur separabilis ab individuis.
	Sicut enim homo est superius ad individua, ita genus et differentiae ad hominem.
	Aut enim oportet quod nullum commune sit separabile; aut oportet quod ambo praedicta, scilicet animal et bipes, sint separabilia ab homine.
	Si igitur nullum commune est separabile, tunc sequetur quod genus non erit praeter species.
	Et sic genus non significabit substantiam.
	Si vero genus erit praeter species, pari ratione et differentia, quae etiam est communior specie.
	Si autem utraque, scilicet animal et bipes, sunt separabilia ab homine, sequetur quod sint priora, eo modo sicut homo separatus est prior individuis.
	Et ita sequetur ulterius, quod definitio assignata homini, conveniat quibusdam prioribus, scilicet animali et bipedi.</p>
</div3>

<A NAME="83193"/>
<div3><head>n. 17</head>
<p>Secundo ibi, deinde quia ostendit idem alia ratione; dicens, quod inde patet quod animal et bipes sunt priora homine secundum esse.
	Ista enim sunt priora in esse quae non removentur aliis ablatis; sed eis ablatis alia removentur.
	Sicut unum est prior duobus, quia remoto uno, removentur duo, sed non e converso.
	Remotis autem animali et bipede, removetur homo; sed remoto homine, hoc, scilicet animal et bipes, non aufertur.
	Unde patet quod animal et bipes sunt priora homine.</p>
</div3>

<A NAME="83194"/>
<div3><head>n. 18</head>
<p>Tertio ibi, deinde autem ostendit idem tertia ratione; dicens, quod idem apparet si ponamus animal et bipes non solum esse separabilia ab homine, quasi quaedam ideae eius, sicut supra dictum est in prima ratione, sed etiam quod ex ipsis fit homo, ut sic ex ideis separatis fiat idea separata.
	Patet enim, quod minus erunt composita animal et bipes, ex quibus componitur homo, quam homo qui componitur ex eis.
	Quod autem est minus compositum, est prius.
	Unde sequetur adhuc, quod animal et bipes sunt priora homine, non solum propter separationem, ut prima ratio procedebat, sed etiam propter compositionem, ut procedit haec tertia ratio.</p>
</div3>

<A NAME="83195"/>
<div3><head>n. 19</head>
<p>Deinde cum dicit amplius de multis ponit aliam rationem ad excludendum praemissam responsionem; dicens, quod non solum sequetur quod definitio assignata ideae hominis conveniat aliis ideis prioribus, scilicet animali et bipedi, ex quibus ponitur constitui idea hominis; sed etiam illa ipsa, ut animal et bipes, oportebit praedicari de multis, et non de homine tantum, non solum seorsum accepta, ut praemissa responsio istorum dicebat, sed etiam coniunctim.</p>
</div3>

<A NAME="83196"/>
<div3><head>n. 20</head>
<p>Si enim haec ex quibus componitur idea hominis, scilicet animal et bipes, non praedicantur de multis, quomodo cognoscetur quod sint ideae hominis, ut supra conclusum est? Sequetur enim quod sit aliqua idea, quae non potest praedicari de pluribus quam de uno.
	Constat enim quod idea animalis de pluribus numero praedicari potest.
	Si ergo haec duo simul animal bipes, non possunt praedicari nisi de uno, sequetur quod bipes restringat animal ad unum, ita quod aliqua idea quae est bipes praedicetur de uno tantum.
	Quod non videtur esse verum; cum omnis idea sit participabilis a multis.
	Ab uno enim exemplari, multa exemplaria fieri contingit.
	Non igitur praedicta responsio potuit esse vera.</p>
</div3>

<A NAME="83197"/>
<div3><head>n. 21</head>
<p>Sciendum est autem quod per hanc eandem rationem sufficienter ostenditur etiam nullum singulare in his inferioribus definiri posse per aliquas proprietates vel formas adunatas, quaecumque fuerint.
	Sicut enim quaelibet idea, ita et quaelibet forma, quantum est de se, nata est in pluribus esse.
	Et ita, quantumcumque aggregentur, non erit certa assignatio huius singularis nisi per accidens, inquantum contingit omnia insimul collecta in uno solo inveniri.
	Unde patet quod collectio accidentium non est principium individuationis, ut quidam dicunt, sed materia designata, ut philosophus dixit.</p>
</div3>

<A NAME="83198"/>
<div3><head>n. 22</head>
<p>Deinde cum dicit quemadmodum ergo ponit tertiam rationem principalem ad ostendendum quod ideae non possunt definiri; dicens, quod quia supra dictum est, quod individua non possunt definiri propter hoc quod sunt corruptibilia, ut prima ratio procedebat, et quia ea quae accipiuntur in definitionibus sunt communia, ut procedebat ratio secunda, latet verum esse hoc quod dictum est, scilicet quod impossibile sit definire singularia in sempiternis, et maxime in illis quae sunt unica in una specie, sicut sol et luna.
	Quia enim sunt sempiterna, non videtur de eis concludere ratio, quae ex corruptione singularium procedebat.
	Quia vero sunt unica in una specie, non videtur de eis ratio concludere quae procedebat ex communitate partium definitionis.
	Quaecumque enim convenit soli speciei, conveniunt soli individuo.</p>
</div3>

<A NAME="83199"/>
<div3><head>n. 23</head>
<p>Sed pro tanto decipiuntur, qui putant haec esse definibilia, quia definientes talia peccant multipliciter.
	Et uno modo peccant inquantum addunt aliqua in definitionibus eorum, quibus ablatis adhuc erunt ipsa, scilicet sol et luna.
	Sicut cum definiendo solem, dicunt quod est perigyrion, idest terram gyrans, aut nycticrypton, idest nocte absconsum.
	Si enim sol steterit non gyrans terram, aut si apparuerit, ut non sit nocte absconsum, non adhuc erit sol, si bene fuerit definitum.
	Sed absurdum est, si non sit sol istis remotis.
	Sol enim significat quamdam substantiam; illa vero, per quae definitur, sunt quaedam accidentia eius.</p>
</div3>

<A NAME="83200"/>
<div3><head>n. 24</head>
<p>Non solum autem sic peccant, sed et amplius, definientes solem per aliquid quod convenit in alio esse.
	Si enim <hi>fiat alter talis</hi>, idest aliquod corpus habens talem vel eamdem formam et speciem, palam est quod erit sol, secundum quod sol significat speciem, et hoc modo potest definiri.
	Ratio autem <hi>definitiva est communis</hi>, idest huius speciei quod est sol.
	Sed sol iste erat de numero singularium, sicut Cleon aut Socrates.
	Et sic patet, quod licet etiam ideae ponantur sempiternae et unicae in una specie, adhuc non poterunt definiri.</p>
</div3>

<A NAME="83201"/>
<div3><head>n. 25</head>
<p>Quare nullus ponentium ideas protulit <hi>aliquem terminum</hi>, idest definitionem ideae.
	Si enim aliqua definitio ab eis data esset de aliqua idea, puta hominis vel equi, fieret manifestum contra tentantes definire ideam, quia verum est quod modo dictum est, scilicet quod idea est indefinibilis.</p>

</div3></div2>
<div2 n="16"><head>Lectio 16</head>
<A NAME="83202"/>
<div3><head>n. 1</head>
<p>Hic philosophus manifestat quod superius sub dubitatione reliquit: scilicet quomodo aliqua substantia componatur ex partibus; cum supra ostenderit, quod substantia non potest componi neque ex passionibus, neque ex substantiis actu existentibus.
	Et ideo hic ostendit, quod partes, ex quibus componuntur substantiae, non sunt substantiae actu existentes, sed potentia; dicens, quod cum supra dictum sit, quod quaedam sunt quae ab omnibus existimantur substantiae esse, scilicet substantiae sensibiles, et partes earum, manifestum est, quod plurimae huiusmodi substantiarum sunt in potentia, et non in actu; ut patet de partibus animalium, et de omnibus aliis partibus.</p>
</div3>

<A NAME="83203"/>
<div3><head>n. 2</head>
<p>Dicit autem partes esse plurimas harum substantiarum, quia, cum unumquodque totum ex pluribus componatur, oportet plures esse partes componentes quam tota composita.
	Et quod partes sint in potentia tantum, patet, quia nihil de numero earum est separatum; immo omnes partes inquantum sunt partes, sunt unitae in toto.</p>
</div3>

<A NAME="83204"/>
<div3><head>n. 3</head>
<p>Omne enim quod est in actu, oportet esse ab aliis distinctum, quia res una dividitur ab alia per suum actum et per formam, sicut supra dictum est.
	Quando autem ea, quae ponuntur partes, fuerint separata abinvicem dissoluto toto, tunc quidem sunt entia in actu, non quidem ut partes, sed ut materia existens sub privatione formae totius.
	Sicut patet de terra et igne et aere, quae quando sunt partes corporis mixti, non sunt actu existentia, sed potentia in mixto; cum vero separantur, tunc sunt in actu existentia, et non partes.
	Nullum enim elementorum <hi>antequam digeratur</hi>, idest antequam per alterationem debitam veniat ad mixtionem, et fiat unum mixtum ex eis, est unum cum alio, nisi sicut cumulus lapidum est unum secundum quid, et non simpliciter.
	Vel melius <hi>nihil ipsorum</hi>, idest nihil ex ipsis est unum et cetera.</p>
</div3>

<A NAME="83205"/>
<div3><head>n. 4</head>
<p>Quamvis enim omnes partes sint in potentia, tamen maxime poterit aliquis opinari partes animatorum et partes animae esse propinquas, ut fiant actu et potentia, idest ut sint in potentia propinqua actui.
	Et hoc ideo, quia corpora animata sunt corpora organica habentia partes distinctas secundum formam; unde maxime sunt propinqua ad hoc quod sint actu.
	Et hoc ideo quia habent principium motus ab aliquo determinato, cum una pars moveat aliam.
	Sicut patet in iuncturis, in quibus videtur esse principium motus alterius partium coniunctarum, cum contingat unam moveri, alia quiescente, ut dicitur in libro de motibus animalium.</p>
</div3>

<A NAME="83206"/>
<div3><head>n. 5</head>
<p>Et propter hoc etiam, quia non solum partes corporis sunt in potentia propinqua actui, sed etiam partes animae, ideo quaedam animalia post divisionem vivunt, sicut animalia anulosa.
	Quod ex hoc contingit, quia in toto animali erat una anima in actu, plures autem in potentia.
	Facta autem divisione, fiunt plures animae in actu.
	Quod contingit propter imperfectionem talium animalium, quae requirunt modicam diversitatem in partibus, eo quod habent animam imperfectae virtutis, non valentem diversa operari, ad quae sit necessaria organorum multitudo.</p>
</div3>

<A NAME="83207"/>
<div3><head>n. 6</head>
<p>Sed tamen quamvis istae partes animae et animatorum sint propinquae actui, nihilominus sunt omnia in potentia, quando totum fuerit unum et continuum per naturam.
	Non autem si fiat unum per violentiam; sicut si ligentur partes unius animalis cum partibus alterius; aut per complantationem, sicut accidit in plantis.
	Ante enim quam surculus insertus uniatur plantae, est in actu; postea vero est in potentia. <hi>Tale namque</hi>, scilicet unum esse per violentiam aut per complantationem <hi>est orbatio</hi>, idest aliquid laesivum naturae, et contra naturam existens.</p>
</div3>

<A NAME="83208"/>
<div3><head>n. 7</head>
<p>Deinde cum dicit quoniam vero ostendit specialiter quod unum et ens non sunt substantiae.
	Et circa hoc duo facit.
	Primo praemittit propositum; dicens, quod hoc modo praedicatur de rebus unum sicut et ens, cum sint convertibilia: et unum dicitur de aliqua re propter substantiam eius.
	Unius enim est una substantia; et illa sunt unum numero, quorum est substantia una numero.
	Quod etiam aliquid dicatur ens per suam substantiam, hoc est manifestum.</p>
</div3>

<A NAME="83209"/>
<div3><head>n. 8</head>
<p>Quoniam inquam ita est, palam est quod neque unum neque ens contingit esse substantiam rerum; immo praedicantur de substantia sicut de subiecto.
	Sicut etiam neque hoc quod est <hi>elemento esse aut principio</hi>, idest ipsa ratio principii et elementi, dicit substantiam rei quae dicitur principium vel elementum.
	Sed quaerimus quid sit principium vel elementum, ut ad aliquod notius referamus, scilicet ad substantiam subiectam.</p>
</div3>

<A NAME="83210"/>
<div3><head>n. 9</head>
<p>Sed tamen ens et unum magis sunt substantia quam principium et elementum et causa.
	Propinquius enim se habent ad rerum substantiam.
	Principium enim et causa et elementum, important solam habitudinem rei ad rem aliquam; sed ens et unum significat id quod convenit rei ratione suae substantiae.
	Et tamen nec ens nec unum sunt substantia ipsa rei.</p>
</div3>

<A NAME="83211"/>
<div3><head>n. 10</head>
<p>Secundo ibi, sed nec probat propositum duabus rationibus.
	Quarum primam ponit dicens, quod cum ista, scilicet ens et unum, sint communia, non possunt esse substantiae, si nullum commune est substantia, ut probatum est.
	Quod autem nullum commune sit substantia, ex hoc patet, quia substantia nulli potest inesse nisi ipsi habenti eam cuius est substantia.
	Unde impossibile est substantiam esse communem multorum.</p>
</div3>

<A NAME="83212"/>
<div3><head>n. 11</head>
<p>Secundam rationem ponit ibi, amplius quod dicit quod hoc ipsum quod est unum, non potest apud multa simul inveniri.
	Hoc enim est contra rationem unius, si tamen ponatur aliquod unum per se existens ut substantia.
	Sed illud quod est commune, est simul apud multa.
	Hoc enim est ratio communis, ut de multis praedicetur, et in multis existat.
	Patet igitur quod unum quod est commune, non potest esse sic unum quasi una substantia.
	Et ulterius palam est ex omnibus praedictis in hoc capitulo, quod nullum universale, nec ens, nec unum, nec genera, nec species habent esse separatum praeter singularia.</p>
</div3>

<A NAME="83213"/>
<div3><head>n. 12</head>
<p>Deinde cum dicit sed species ostendit quantum ad quid Plato recte dixerit, et quantum ad quid non recte; dicens, quod Platonici ponentes species ideales, in hoc recte dicunt, quod ponunt eas separatas, ex quo ponunt esse substantias singularium.
	De ratione enim substantiae est quod sit per se existens.
	Non autem posset esse per se existens si in aliquo singularium esset; praesertim quia si uno singularium existeret, in aliis esse non posset.
	Sicut enim iam dictum est, id quod est unum subsistens, non potest in multis esse.
	Unde in hoc recte facit Plato, ex quo posuit species esse substantias, quod posuit eas separatas.</p>
</div3>

<A NAME="83214"/>
<div3><head>n. 13</head>
<p>In hoc autem non dixerunt recte, quia dicunt unam speciem esse in multis.
	Haec enim duo videntur esse opposita: quod aliquid sit separatum per se existens, et tamen habeat esse in multis.
	Causa autem propter quam inducti sunt Platonici ad ponendum huiusmodi substantias separatas, et tamen esse in multis, haec est: quia per rationem invenerunt quod oportet esse aliquas substantias incorruptibiles et incorporeas, cum ratio substantiae corporalibus dimensionibus non sit obligata.
	Sed quae sunt huiusmodi substantiae, quae quidem sunt incorruptibiles, et sunt praeter has substantias singulares et sensibiles, <hi>non habent reddere</hi>, idest non possunt assignare et manifestare, eo quod nostra cognitio a sensu incipit, et ideo ad incorporea quae sensum transcendunt, non possumus ascendere, nisi quatenus per sensibilia manuducimur.</p>
</div3>

<A NAME="83215"/>
<div3><head>n. 14</head>
<p>Et ideo, ut aliquam notitiam traderent de substantiis incorporeis incorruptibilibus, <hi>faciunt</hi>, idest fingunt eas, easdem esse specie substantiis corruptibilibus, sicut in istis substantiis corruptibilibus invenitur homo singularis corruptibilis, et similiter equus.
	Posuerunt igitur quod etiam in illis substantiis separatis esset aliqua substantia quae esset homo, et aliqua quae esset equus, et sic de aliis: sed differenter: quia has substantias separatas scimus, ex doctrina Platonicorum, per hoc quod dicimus autanthropon, idest per se hominem, et authippon, idest per se equum.
	Et ita in singulis substantiis sensibilibus ad designandas substantias separatas <hi>addimus hoc verbum</hi>, idest hanc dictionem <hi>auto</hi>, idest per se.</p>
</div3>

<A NAME="83216"/>
<div3><head>n. 15</head>
<p>Ex quo apparet quod Platonici volebant illas substantias separatas esse eiusdem speciei cum istis sensibilibus; et solum in hoc differre, quia separatis attribuebant nomen speciei per se, non autem sensibilibus.
	Cuius ratio est quia in singularibus sunt multa, quae non sunt partes speciei.
	Sed in illis substantiis separatis dicebant tantum esse illa quae pertinent ad speciem et naturam speciei.
	Ergo homo separatus dicebatur per se homo, quia habet ea tantum quae pertinent ad naturam speciei.
	Sed hic homo singularis habet, cum his quae ad naturam speciei pertinent, multa alia: et propter hoc non dicitur per se homo.</p>
</div3>

<A NAME="83217"/>
<div3><head>n. 16</head>
<p>Est autem similis defectus in hac positione, sicut si poneremus quod non videremus astra et alia corpora incorruptibilia, et tamen constaret per rationem quod essent aliqua corpora incorruptibilia, et poneremus quod incorruptibilia corpora essent eiusdem speciei cum corporibus corruptibilium.
	Sicut si diceremus quod corpora incorruptibilia essent bos et homo et equus et alia huiusmodi, ut poetae finxerunt in stellis esse arietem et taurum et alia huiusmodi.
	Sicut igitur si non videremus stellas, non minus <hi>ut existimo</hi> forent <hi>substantiae corporeae sempiternae</hi>, idest stellae, praeter eas quas nos tunc videremus, scilicet huiusmodi corpora corruptibilia et alterius speciei ab eis; ita etiam et nunc, quamvis nesciamus dicere quae sunt substantiae separatae et cuius naturae, tamen forsan necessarium est esse quasdam substantias separatas praeter sensibiles, et alterius speciei ab eis.
	Ideo autem dicit <hi>forsan</hi>, quia nondum probaverat substantias aliquas esse a materia separatas.
	Probabit autem in sequentibus.</p>
</div3>

<A NAME="83218"/>
<div3><head>n. 17</head>
<p>Concludit autem ultimo conclusionem intentam in toto capitulo; dicens, quod manifesta sunt ex praedictis duo.
	Quorum unum est, quod nihil universaliter dictorum sit substantia.
	Secundum est quod nulla substantia fit ex substantiis actu existentibus.
	Vel secundum aliam literam, <hi>ex non substantiis</hi>.
	Ostendit enim supra, quod substantia quae est hoc aliquid, non fit ex communibus, quae significant quale quid.</p>

</div3></div2>
<div2 n="17"><head>Lectio 17</head>
<A NAME="83219"/>
<div3><head>n. 1</head>
<p>Philosophus in principio huius septimi promiserat se tractaturum de substantia rerum sensibilium quae est quod quid erat esse, quam logice notificavit ostendens, quod ea quae per se praedicantur, pertinent ad quod quid est, ex quo nondum erat manifestum quid sit substantia, quae est quod quid erat esse.
	Hanc autem substantiam Platonici dicebant esse universalia, quae sunt species separatae: quod Aristoteles supra immediate reprobavit.
	Unde relinquebatur, quod ipse philosophus ostenderet quid secundum rem sit substantia, quae est quod quid erat esse.
	Et ad hoc etiam ostendendum praemittit, quod substantia, quae est quod quid erat esse, se habet ut principium et causa, quae est intentio huius capituli.
	Dividitur ergo in partes duas.
	In prima dicit de quo est intentio.
	In secunda prosequitur suam intentionem, ibi, quaeritur autem ipsum propter quid.
	Dicit ergo primo, quod ex quo ostensum est, quod nihil universaliter dictorum est substantia, ut Platonici posuerant, dicamus quid secundum veritatem oportet dicere <hi>substantiam</hi>, scilicet quae est quod quid erat esse, <hi>et quale quid sit</hi> haec substantia: utrum scilicet sit forma, vel materia, vel aliquid huiusmodi: et hoc inquam dicamus interponentes vel dicentes quasi aliud principium ab eo principio logico, per quod ingressi sumus in principio septimi ad inquisitionem praedictae substantiae.
	Forsitan enim ex his, quae dicentur circa quidditates rerum sensibilium, erit palam de illa substantia, quae est separata a sensibilibus substantiis.
	Quamvis enim substantiae separatae non sint eiusdem speciei cum substantiis sensibilibus, ut Platonici posuerunt, tamen cognitio istarum substantiarum sensibilium est via ad cognoscendum praedictas substantias separatas.
	Subiungit autem quid sit illud principium aliud per quod ad propositam quaestionem ingrediendum est, dicens quod hinc procedendum est ad ostendendum quid sit praedicta substantia, quod sciamus quod in ipsa substantia est principium quoddam, et causa quaedam.</p>
</div3>

<A NAME="83220"/>
<div3><head>n. 2</head>
<p>Deinde cum dicit quaeritur autem ostendit quod substantia, quae est quod quid erat esse, sit principium et causa.
	Et circa hoc duo facit.
	Primo ostendit quod sit principium et causa.
	Secundo cuiusmodi principium sit, ibi, quoniam vero ex aliquo compositum fit.
	Circa primum duo facit.
	Primo ostendit propositum.
	Secundo excludit quoddam quod posset videri propositae rationi repugnans, ibi, latet autem maxime quod quaeritur.
	Est autem vis suae rationis talis.
	Illud, de quo non quaeritur per quaestionem propter quid, sed in ipsum alia quaesita reducuntur, oportet esse principium et causam: quaestio enim propter quid, quaerit de causa.
	Sed substantia quae est quod quid erat esse, est huiusmodi.
	Non enim quaeritur propter quid homo est homo, sed propter quid homo est aliquid aliud.
	Et similiter est in aliis.
	Ergo substantia rei, quae est quod quid erat esse, est principium et causa.</p>
</div3>

<A NAME="83221"/>
<div3><head>n. 3</head>
<p>Dicit ergo primo, quod <hi>ipsum propter quid semper sic quaeritur</hi>, idest ipsa quaestione propter quid utimur quaerentes, propter quid aliquid aliud inest alicui alii, et non propter quid aliquid sit ipsum. <hi>Quaerere enim propter quid homo musicus sit musicus homo, aut est quaerere quod dictum est propter quid homo musicus est homo musicus, aut aliud</hi>; quasi dicat: cum quaerimus propter quid homo musicus est homo musicus, dupliciter potest haec quaestio intelligi.
	Uno modo ut id quod dictum est et positum quaeratur, scilicet ut de hoc toto, quod est homo musicus, quaeratur hoc totum, quod est homo musicus.
	Alio modo ut quaeratur aliud de alio; ut scilicet de homine, qui est musicus, quaeratur non propter quid sit homo, sed propter quid sit musicus.</p>
</div3>

<A NAME="83222"/>
<div3><head>n. 4</head>
<p>Et statim reprobat primum modum intelligendi; dicens, quod quaerere propter quid ipsum est ipsum, sicut propter quid homo sit homo, nihil est quaerere.
	In omni enim quaestione, qua quaeritur propter quid, oportet aliquid esse manifestum, et aliquid esse quaesitum, quod non est manifestum.
	Cum enim sint quatuor quaestiones, ut in secundo posteriorum habetur, scilicet an est, quid est, quia est, et propter quid: duae istarum, scilicet quid, et propter quid, in idem coincidunt, ut ibi probatur.
	Sicut autem quaestio quid est, se habet ad quaestionem an est, ita quaestio propter quid, ad quaestionem quia.
	Cum igitur quaeritur propter quid oportet illa duo esse manifesta.
	Secundum enim quod propter quid est idem ei quod est quid, oportet esse manifestum an est.
	Secundum autem quod propter quid distinguitur a quid est, oportet esse manifestum quia.
	Et ideo dicit, quod cum quaeritur propter quid, oportet existere manifesta entia ista duo: scilicet ipsum quia et ipsum esse, quod pertinet ad quaestionem an est.
	Sicut cum quaeritur propter quid luna eclipsatur? Oportet esse manifestum quod luna patitur eclipsim: si enim non sit manifestum hoc, frustra quaeritur propter quid hoc sit.
	Et eadem ratione cum quaeritur quid est homo? Oportet esse manifestum, hominem esse.
	Hoc autem non potest contingere si quaeratur propter quid ipsum sit ipsum: ut propter quid homo est homo? Vel propter quid musicus est musicus? Scito enim quod homo est homo, scitur propter quid.</p>
</div3>

<A NAME="83223"/>
<div3><head>n. 5</head>
<p>Est enim una ratio et una causa in omnibus, quam impossibile est ignorari; sicut nec alia communia, quae dicuntur communes animi conceptiones, ignorari possibile est.
	Huius autem ratio est, quia unumquodque est unum sibiipsi.
	Unde unumquodque de se praedicatur.</p>
</div3>

<A NAME="83224"/>
<div3><head>n. 6</head>
<p>Nisi forte aliquis velit assignare aliam causam, dicens, quod ideo homo est homo, et musicus est musicus, et sic de aliis, quia unumquodque est indivisibile ad seipsum.
	Et ita non potest de seipso negari, ut dicatur homo non est homo.
	Unde oportet ut de se affirmetur.
	Sed haec ratio non differt a prima, quam diximus; scilicet quod unumquodque unum est sibiipsi. <hi>Quia hoc erat unum esse</hi>; idest supra posueramus, quod unum significet indivisibile.
	Et ideo idem est dicere, quod unumquodque sit unum sibi, et indivisibile ad seipsum.</p>
</div3>

<A NAME="83225"/>
<div3><head>n. 7</head>
<p>Sed etiam dato quod haec esset alia ratio a praedicta, tamen hoc etiam est commune omnibus, quia unumquodque est indivisibile ad seipsum. <hi>Et est quod breve</hi>, idest se habet ad modum principii, quod est parvum quantitate et maximum virtute.
	Unde non potest quaeri quasi ignoratum, sicut nec alia principia communia.
	Alia translatio habet, <hi>et est similis toni</hi>: quasi dicat: et consonat verum in omnibus.
	Alia vero litera habet, <hi>et est verum</hi>, subaudiendum, per se manifestum.
	Sic igitur patet, quod non potest quaeri propter quid ipsum sit ipsum.</p>
</div3>

<A NAME="83226"/>
<div3><head>n. 8</head>
<p>Unde relinquitur, quod semper quaeritur propter quid hoc sit aliud hoc.
	Et hoc subsequenter manifestat; dicens, quod si aliquis quaereret propter quid tale animal est homo? Hoc quidem igitur palam quod non quaeritur propter quid homo est homo.
	Et sic patet quod aliud de aliquo quaeritur propter quid existit, non idem de seipso.
	Sed cum quaeritur aliquid de aliquo propter quid existit, oportet manifestum esse, quia existit.
	Nam si non sit ita, ut scilicet si non sit manifestum quod existat, nihil quaerit.
	Quaerit enim fortasse de eo quod non est.
	Vel aliter ut referatur ad superiora. <hi>Nam si non sit ita</hi>, idest si non quaerit aliud de alio sed ipsum de seipso, nihil quaerit, ut iam ostensum est.</p>
</div3>

<A NAME="83227"/>
<div3><head>n. 9</head>
<p>In quaerendo autem propter quid de aliquo, aliquando quaeritur causa, quae est forma in materia.
	Unde cum quaeritur, propter quid tonat? Respondetur, quia sonitus fit in nubibus: hic enim constat quod aliud de alio est quod quaeritur.
	Est enim sonitus in nubibus, vel tonitruum in aere.</p>
</div3>

<A NAME="83228"/>
<div3><head>n. 10</head>
<p>Aliquando autem quaeritur causa ipsius formae in materia quae est efficiens vel finis; ut cum quaerimus propter quid haec, scilicet lapides et lateres, sunt domus? In ista enim quaestione est aliquid de aliquo quod quaeritur, scilicet domus de lapidibus et lignis.
	Et ideo philosophus non dixit simpliciter, quod quaeratur quid est domus, sed propter quid huiusmodi sunt domus.
	Palam igitur est, quod ista quaestio quaerit de causa.</p>
</div3>

<A NAME="83229"/>
<div3><head>n. 11</head>
<p>Quae quidem causa quaesita, est quod quid erat esse, logice loquendo.
	Logicus enim considerat modum praedicandi, et non existentiam rei.
	Unde quicquid respondetur ad quid est, dicit pertinere ad quod quid est; sive illud sit intrinsecum, ut materia et forma; sive sit extrinsecum, ut agens et finis.
	Sed philosophus qui existentiam quaerit rerum, finem vel agentem, cum sint extrinseca, non comprehendit sub quod quid erat esse.
	Unde si dicamus, domus est aliquid prohibens a frigore et caumate, logice loquendo significatur quod quid erat esse, non autem secundum considerationem philosophi.
	Et ideo dicit quod hoc quod quaeritur ut causa formae in materia, est quod quid erat esse, ut est dicere logice: quod tamen secundum rei veritatem et physicam considerationem in quibusdam <hi>est cuius causa</hi>, idest finis, ut in domo, aut in lecto.</p>
</div3>

<A NAME="83230"/>
<div3><head>n. 12</head>
<p>Exemplificat autem de artificialibus, quia in eis est maxime manifestum quod sunt propter finem.
	Quamvis enim naturalia sint propter finem, fuit tamen hoc a quibusdam negatum.
	Potest igitur, cum quaeritur propter quid lapides et ligna sunt domus, responderi per causam finalem; scilicet ut defendamur a frigore et caumate.
	In quibusdam vero id quod quaeritur, ut causa formae in materia, <hi>est quod movit primum</hi>, idest agens.
	Nam hoc etiam est causa.
	Ut si quaeritur propter quid lapides et ligna sunt domus? Potest responderi: propter artem aedificativam.</p>
</div3>

<A NAME="83231"/>
<div3><head>n. 13</head>
<p>In hoc tamen differt inter causam agentem et finalem: quia talis causa, scilicet agens, quaeritur in fieri et corrumpi.
	Altera autem causa, scilicet finalis, non quaeritur solum in fieri et corrumpi, sed etiam in esse.
	Et hoc ideo, quia agens est causa formae in materia transmutando materiam ad formam, quod fit in generari et corrumpi.
	Finis autem, inquantum movet agentem per intentionem, est causa etiam in fieri et corrumpi.
	Inquantum vero res per suam formam ordinatur in finem, est etiam causa in essendo.
	Unde cum dicitur quod lapides et ligna sunt domus propter artem aedificativam, intelligitur quod ars aedificativa est causa fiendi domum.
	Cum vero dicitur quod lapides et ligna sunt domus, ut defendamur a frigore et caumate, potest intelligi quod propter hoc facta sit domus, et quod propter hoc esse domus sit utile.</p>
</div3>

<A NAME="83232"/>
<div3><head>n. 14</head>
<p>Hic autem loquitur philosophus in substantiis sensibilibus.
	Unde intelligendum est quod hic dicitur, solum de agente naturali, quod agit per motum.
	Nam agens divinum quod influit esse sine motu, est causa non solum in fieri, sed etiam in esse.</p>
</div3>

<A NAME="83233"/>
<div3><head>n. 15</head>
<p>Deinde cum dicit latet autem quia superius dixerat, quod cum quaeritur propter quid, semper quaeritur aliud de alio, et hoc videtur in aliquo modo quaerendi habere instantiam; ideo movet hic circa hoc dubitationem, et solvit.
	Unde circa hoc tria facit.
	Primo movet dubitationem.
	Secundo solvit, ibi, sed oportet corrigentes quaerere.
	Tertio infert quoddam corollarium ex dictis, ibi, palam igitur quod in simplicibus.
	Dicit ergo primo, quod <hi>id, quod quaeritur</hi>, scilicet in qualibet quaestione quaeri aliud de alio <hi>maxime latet</hi>, idest dubitationem habet <hi>in his, quae non de aliis dicuntur</hi>, idest in quaestionibus, in quibus non praedicatur aliquid de aliquo, sed fit quaestio de aliquo uno simplici, ut cum quaeritur quid est homo? Hoc inquam latet propter simpliciter dici, <hi>sed non definite quia hoc aut hoc</hi>: idest ista est causa dubitationis, quia in talibus simpliciter profertur aliquid unum, ut homo, et non proferuntur in quaestione illa quibus convenit esse hominem, sicut partes, vel etiam aliquod hominis suppositum.</p>
</div3>

<A NAME="83234"/>
<div3><head>n. 16</head>
<p>Sed videtur haec dubitatio non esse ad propositum.
	Locutus enim fuerat supra philosophus de quaestione propter quid est, et non de quaestione quid est.
	Haec autem dubitatio instat de quaestione quid est.
	Sed dicendum, quod quaestio quid et propter quid in idem quodammodo incidunt, ut est dictum.
	Et ideo quaestio quid est, potest transformari in quaestionem propter quid.
	Quaestio enim quid est, quaerit de quidditate propter quam id, de quo quid est quaeritur, praedicatur de quolibet suorum subiectorum, et convenit suis partibus.
	Propter hoc enim Socrates est homo, quia convenit ei illud, quod respondetur ad quaestionem quid est homo.
	Propter hoc etiam carnes et ossa sunt homo, quia quod quid est homo est in carnibus et in ossibus.
	Idem ergo est quaerere quid est homo, et quaerere propter quid hoc, scilicet Socrates, est homo? Vel propter quid hoc, scilicet carnes et ossa sunt homo? Sicut et supra quaerebatur propter quid lapides et ligna sunt domus? Et ideo etiam hic dicit quod hoc facit dubitationem, quod in quaestione non additur hoc aut hoc.
	Si enim adderetur, manifestum esset quod esset eadem ratio in quaestione qua quaeritur quid est homo et in aliis quaestionibus de quibus supra dixit.</p>
</div3>

<A NAME="83235"/>
<div3><head>n. 17</head>
<p>Deinde cum dicit sed oportet solvit praedictam dubitationem; dicens, quod ad hoc quod praedicta dubitatio circa praemissam quaestionem excludatur, <hi>oportet corrigentes quaerere</hi>, idest oportet quaestionem praemissam corrigere, ut loco eius quod quaerebatur quid est homo, quaeratur propter quid Socrates est homo? Vel propter quid carnes et ossa sunt homo? Si autem non sic corrigatur ista quaestio, sequitur hoc inconveniens, quod aliquid sit commune eius quod est nihil quaerere, et eius quod est quaerere aliquid.
	Dictum est enim supra, quod quaerere ipsum de seipso, est nihil.
	Quaerere autem aliquid de alio, est aliquid quaerere.
	Cum ergo quaestio propter quid, in qua quaeritur aliquid de alio, et quaestio quid, in qua non videtur quaeri aliquid de alio, nisi praedicto modo corrigantur, sibiinvicem communicent, sequetur quod aliquid sit commune quaestioni, in qua nihil quaeritur, et in qua aliquid quaeritur.</p>
</div3>

<A NAME="83236"/>
<div3><head>n. 18</head>
<p>Vel aliter.
	Si non corrigatur quaestio ista, sequetur quod aliquid sit commune eius quod est nihil quaerere, et eius quod est quaerere aliquid.
	Tunc enim aliquid quaeritur, quando fit quaestio de eo quod est: tunc vero nihil quaeritur, quando fit quaestio de eo quod non est.
	Si ergo in quaestione qua quaeritur quid est, non oportet aliquid supponere, et aliud quaerere de illo, posset ista quaestio fieri et de ente et de non ente.
	Et ita quaestio quae est quid est, esset communiter facta et de aliquo et de nihilo.</p>
</div3>

<A NAME="83237"/>
<div3><head>n. 19</head>
<p>Quoniam vero in hac quaestione, qua quaeritur quid est homo, oportet habere notum existere verum hoc ipsum quod est esse hominem (aliter nihil quaereretur): sicut cum quaeritur propter quid sit eclipsis, oportet esse notum, quia est eclipsis: palam est, quod ille qui quaerit quid est homo quaerit propter quid est.
	Nam esse est praesuppositum ad hoc quod quaeritur quid est, quia est praesuppositum ad propter quid; sicut cum quaerimus quid est domus? Idem est ac si quaereremus propter quid haec, scilicet lapides et ligna, sunt domus? Propter haec scilicet <hi>quia partes domus existunt id quod erat domus esse</hi>, idest propter hoc quod quidditas domus inest partibus domus.</p>
</div3>

<A NAME="83238"/>
<div3><head>n. 20</head>
<p>Dictum est enim supra, quod in talibus propter quid quandoque quaerit formam, quandoque agentem, quandoque finem.
	Et similiter cum quaerimus quid est homo, idem est ac si quaereretur propter quid hoc, scilicet Socrates, est homo? Quia scilicet inest ei quidditas hominis.
	Aut etiam idem est, ac si quaereretur propter quid corpus sic se habens, ut puta organicum, est homo? Haec enim est materia hominis, sicut lapides et lateres domus.</p>
</div3>

<A NAME="83239"/>
<div3><head>n. 21</head>
<p>Quare manifestum est quod in talibus quaestionibus quaeritur <hi>causa materiae</hi>, idest propter quid materia pertingat ad naturam eius quod definitur.
	Hoc autem quaesitum quod est causa materiae <hi>est species</hi>, scilicet forma qua aliquid est.
	Hoc autem <hi>est substantia</hi>, idest ipsa substantia quae est quod quid erat esse.
	Et sic relinquitur quod propositum erat ostendere, scilicet quod substantia sit principium et causa.</p>
</div3>

<A NAME="83240"/>
<div3><head>n. 22</head>
<p>Deinde cum dicit palam igitur infert quoddam corollarium ex dictis; dicens, quod ex quo in omnibus quaestionibus quaeritur aliquid de aliquo, sicut de materiae causa, quae est formalis vel causa formae in materia, ut finis et agens: palam est, quod in substantiis simplicibus, quae non sunt compositae ex materia et forma, non est aliqua quaestio.
	In omni enim quaestione, ut habitum est, oportet aliquid esse notum, et aliquid quaeri quod ignoramus.
	Tales autem substantiae, vel totae cognoscuntur, vel totae ignorantur, ut in nono infra dicetur.
	Unde non est in eis quaestio.</p>
</div3>

<A NAME="83241"/>
<div3><head>n. 23</head>
<p>Et propter hoc de eis etiam non potest esse doctrina, sicut est in scientiis speculativis.
	Nam doctrina est generatio scientiae; scientia autem fit in nobis per hoc quod scimus propter quid.
	Syllogismi enim demonstrativi facientis scire, medium est propter quid est.</p>
</div3>

<A NAME="83242"/>
<div3><head>n. 24</head>
<p>Sed ne videatur consideratio talium substantiarum omnino aliena esse a physica doctrina, ideo subiungit, quod alter est modus quaestionis talium.
	In cognitione enim harum substantiarum non pervenimus nisi ex substantiis sensibilibus, quarum substantiae simplices sunt quodammodo causae.
	Et ideo utimur substantiis sensibilibus ut notis, et per eas quaerimus substantias simplices.
	Sicut philosophus infra, per motum investigat substantias immateriales moventes.
	Et ideo in doctrinis et quaestionibus de talibus, utimur effectibus, quasi medio ad investigandum substantias simplices, quarum quidditates ignoramus.
	Et etiam patet, quod illae substantiae comparantur ad istas in via doctrinae, sicut formae et aliae causae ad materiam.
	Sicut enim quaerimus in substantiis materialibus formam, finem et agentem ut causas materiae; ita quaerimus substantias simplices ut causas substantiarum materialium.</p>
</div3>

<A NAME="83243"/>
<div3><head>n. 25</head>
<p>Deinde cum dicit quoniam vero ostendit cuiusmodi causa et principium sit substantia, quae est quod quid erat esse; et circa hoc tria facit.
	Primo praemittit quoddam, quod est necessarium ad propositum ostendendum.
	Secundo movet dubitationem, ibi, si igitur necesse illud.
	Tertio solvit, ibi, videbitur autem utique esse aliquid.
	Circa primum innuit quamdam distinctionem compositionis alicuius ex multis.
	Quandoque enim ex multis fit compositio, ita quod totum compositum ex multis est unum quoddam, sicut domus composita ex suis partibus, et mixtum corpus ex elementis.
	Quandoque vero ex multis fit compositum, ita quod totum compositum non est unum simpliciter, sed solum secundum quid; sicut patet in cumulo vel acervo lapidum, cum partes sunt in actu, cum non sint continuae.
	Unde simpliciter quidem est multa, sed solum secundum quid unum, prout ista multa associantur sibi in loco.</p>
</div3>

<A NAME="83244"/>
<div3><head>n. 26</head>
<p>Huius autem diversitatis ratio est, quia compositum quandoque sortitur speciem ab aliquo uno, quod est vel forma, ut patet in corpore mixto; vel compositio, ut patet in domo; vel ordo, ut patet in syllaba et numero.
	Et tunc oportet quod totum compositum sit unum simpliciter.
	Quandoque vero compositum sortitur speciem ab ipsa multitudine partium collectarum, ut patet in acervo et populo, et aliis huiusmodi: et in talibus totum compositum non est unum simpliciter, sed solum secundum quid.</p>
</div3>

<A NAME="83245"/>
<div3><head>n. 27</head>
<p>Dicit ergo philosophus, quod quia aliquid est sic ex aliquo compositum <hi>ut omne</hi>, idest totum sit unum, et non hoc modo sicut cumulus lapidum, sed sicut syllaba, quae est unum simpliciter; in omnibus talibus oportet, quod ipsum compositum non sit ea ex quibus componitur: sicut syllaba non est elementa.
	Sicut haec syllaba, quae est ba, non est idem quod hae duae literae b et a; nec caro est idem quod ignis et terra.
	Et hoc sic probat: quia <hi>dissolutis</hi>, idest divisis ab invicem his, ex quibus fit compositio, <hi>haec</hi>, scilicet totum non adhuc remanet post dissolutionem.
	Sicut iam divisis elementis non remanet caro, et divisis literis non remanet syllaba. <hi>Elementa vero</hi>, idest literae, remanent post dissolutionem syllabae.
	Et ignis et terra remanent post dissolutionem carnis.
	Igitur syllaba est aliquid praeter elementa; et non solum est elementa, quae sunt vocalis et consonans; sed alterum aliquid, per quod syllaba est syllaba.
	Et sic similiter et caro non solum est ignis et terra, aut calidum et frigidum, per quorum virtutem elementa commiscentur, sed etiam est aliquid alterum per quod caro est caro.</p>
</div3>

<A NAME="83246"/>
<div3><head>n. 28</head>
<p>Deinde cum dicit si igitur necesse movet dubitationem circa id quod principaliter intendit.
	Ostensum est enim quod in carne et syllaba est aliquid praeter elementa.
	Videtur autem, quod omne quod est, aut sit elementum, aut ex elementis.
	Si igitur necesse est id aliquod, quod est in carne et syllaba praeter elementa, aut elementum esse, aut ex elementis, sequuntur haec inconvenientia.</p>
</div3>

<A NAME="83247"/>
<div3><head>n. 29</head>
<p>Si quidem enim sit elementum, iterum erit eadem ratio et de hoc et de aliis elementis.
	Connumerandum enim aliis erit.
	Erit enim caro composita, ex hoc, quod diximus praeter elementa et nunc ponimus elementum esse, et ex igne, et terra.
	Et quia iam probatum est, quod in omni composito quod est unum, oportet esse aliquid aliud praeter elementa, erit eadem quaestio adhuc de illo alio: quod si sit elementum, iterum caro erit ex primo alio elemento, et ex elementis, et adhuc ex aliquo alio.
	Quare sic ibit in infinitum; quod est inconveniens.</p>
</div3>

<A NAME="83248"/>
<div3><head>n. 30</head>
<p>Si ergo istud aliud inventum, non sit elementum, sed sit ex elementis; palam est quia non est ex elemento uno tantum, sed ex pluribus elementis.
	Quia si non esset ex pluribus, sed ex uno tantum, sequeretur quod esset illud idem elementum totum.
	Quod enim est ex aqua tantum, est vere aqua.
	Quare si sit ex pluribus elementis, iterum eadem ratio erit de hoc quae et de carne et syllaba, quia scilicet erit in eo aliquid praeter elementa ex quibus est.
	Et de hoc iterum redibit quaestio eadem.
	Et sic iterum procedit in infinitum.</p>
</div3>

<A NAME="83249"/>
<div3><head>n. 31</head>
<p>Deinde cum dicit videbitur autem solvit propositam dubitationem: et circa hoc duo facit.
	Primo solvit eam quantum ad illud quod primo aspectu de ipsa apparet.
	Secundo solutionem corrigit, et ad veritatem reducit, ibi, quoniam vero quaedam.
	Dicit ergo primo, quod illud quod est in compositis aliud ab elementis, videbitur utique in primo aspectu esse aliquid quod non sit ex elementis, sed sit elementum et causa essendi, vel carnem, vel syllabam, et similiter in aliis.
	Et iterum videbitur, quod haec sit substantia uniuscuiusque, quae est quod quid erat esse.
	Substantia enim quae est quod quid erat esse, est prima causa essendi.</p>
</div3>

<A NAME="83250"/>
<div3><head>n. 32</head>
<p>Deinde cum dicit quoniam vero corrigit praedictam solutionem quantum ad duo.
	Primo quantum ad hoc quod dixerat, quod hoc quod est in compositis praeter elementa, est substantia uniuscuiusque.
	Hoc enim est verum in rebus quae sunt substantiae; non autem in rebus quae non sunt substantiae.
	Forma enim syllabae non est substantia.
	Secundo quantum ad hoc quod dixerat, quod hoc ipsum est elementum et causa essendi.
	Non enim potest dici elementum, sed principium, quia elementum pertinet ad causam materialem.</p>
</div3>

<A NAME="83251"/>
<div3><head>n. 33</head>
<p>Dicit ergo, quod quia quaedam rerum non sunt substantiae, sicut praecipue patet in artificialibus, sed quaecumque sunt <hi>secundum naturam</hi>, quantum ad esse, <hi>et per naturam constitutae</hi>, quantum ad fieri, sunt verae substantiae; manifestabitur quod haec natura quam quaesivimus est substantia <hi>in quibusdam</hi>, scilicet in naturalibus, et non in omnibus.
	Quae etiam natura non est elementum sed principium formale.
	Elementum vero dicitur id in quo aliquid dividitur <hi>inexistens</hi>, idest intrinsecum, sicut in materiam, puta elementa syllabae ba sunt a, b.
	Unde cum praedictum principium non sit materiale, sed formale, non erit elementum.
	Et sic simul patet, et quale principium est substantia; et quod neque est elementum, neque ex elementis: in quo solvitur dubitatio praemissa.</p>

</div3></div2></div1>
<div1 n="8"><head>Liber 8</head>
<div2 n="1"><head>Lectio 1</head>
<A NAME="83252"/>
<div3><head>n. 1</head>
<p>Postquam determinavit philosophus in septimo de substantia modo logico, considerando scilicet definitionem et partes definitionis, et alia huiusmodi quae secundum rationem considerantur; in hoc libro octavo intendit de sensibilibus substantiis determinare per propria principia, applicando ea quae superius inquisita sunt logice, ad substantias illas.
	Et dividitur in duas partes.
	In prima continuat se ad praecedentia.
	In secunda prosequitur suam intentionem, ibi, sensibiles autem substantiae omnes materiam habent.
	Circa primum tria facit.
	Primo proponit in generali suam intentionem.
	Secundo repetit quaedam quae dicta sunt, ibi, dictum est autem.
	Tertio ponit continuationem dictorum ad dicenda, ibi, quoniam autem quod quid erat esse substantia.
	Dicit ergo primo quod, cum multa dicta sint in septimo logica consideratione circa substantiam, oportet syllogizare ex his quae dicta sunt, ut applicentur quae secundum considerationem logicam dicta sunt, ad res naturales existentes.
	Et oportet <hi>colligentes ea</hi>, idest summarie et recapitulatim recolligentes quae dicta sunt, imponere finem complendo tractatum de substantia; quod fiet tractando ea quae superius tractatis desunt.</p>
</div3>

<A NAME="83253"/>
<div3><head>n. 2</head>
<p>Deinde cum dicit dictum est resumit quaedam eorum quae dicta sunt; quia dictum est in septimo quod in hac scientia principaliter quaeruntur causae et principia et elementa substantiarum.
	Cum enim haec scientia consideret ens commune sicut proprium subiectum, quod quidem dividitur per substantiam et novem genera accidentium, accidentium vero cognitio ex substantia dependeat, ut in septimo probatum est, relinquitur quod principalis intentio huiusmodi scientiae sit circa substantias.
	Et quia scire unumquodque non contingit nisi cognitis principiis et causis eius, sequitur quod ad hanc scientiam pertineat inquirere principia et causas et elementa substantiarum.
	Quae tria qualiter differant, superius in quinto ostensum est.</p>
</div3>

<A NAME="83254"/>
<div3><head>n. 3</head>
<p>Deinde cum dicit substantiae vero resumit aliquid superius dictorum; scilicet modos quibus accipitur substantia.
	Et primo ponit quae dicuntur substantiae in rerum natura existentes, quarum quasdam omnes confitentur esse, scilicet substantias sensibiles, ut terra et aqua et alia elementa; et ulterius secundum ordinem nobilitatis et perfectionis, plantae et animalia et partes eorum, et ultimo caelum, et partes caeli, sicut sunt orbes, et sidera quae transcendunt alias substantias sensibiles in nobilitate.
	Quasdam vero substantias non omnes confitentur in rerum natura subsistere.
	Sed quidam posuerunt singulariter eas esse, qui ponunt species et mathematica separata secundum esse, volentes quod cuilibet abstractioni intellectus, respondeat abstractio in esse rerum.
	Et quia intellectus abstrahit universale a particularibus ut hominem a Socrate et Platone, posuerunt species separatim per se subsistere.
	Quia vero intellectus abstrahit aliquas formas a materiis sensibilibus, utputa curvum, de cuius intellectu non est nasus sicut de ratione simi, et linea et alia huiusmodi, quae mathematica dicuntur, posuerunt mathematica separata.</p>
</div3>

<A NAME="83255"/>
<div3><head>n. 4</head>
<p>Deinde cum dicit alias vero ponit modos accipiendi substantias secundum rationis acceptionem.
	Et ponit duos modos: quorum unus est quod substantia dicitur quidditas alicuius substantiae naturalis; quae quidem nihil aliud est quam ipsum quid est rei naturalis.
	Alio modo dicitur substantia secundum aliam acceptionem, secundum quam genus dicitur magis substantia quam species, et universale magis quam singularia, ut quidam posuerunt, prout in tertio libro in quaestionibus tractatum est.
	Et huic acceptioni substantiae secundum quam universale et genus substantia dicuntur, coniuncta est ratio de ideis quas supra dixit species.
	Eadem enim ratione ponuntur ideae esse substantiae et universalia.</p>
</div3>

<A NAME="83256"/>
<div3><head>n. 5</head>
<p>Deinde cum dicit quoniam autem continuat se ad praecedentia; dicens quid determinatum sit, et quid determinandum restat.
	Dicit ergo: quia quod quid erat esse est substantia, et ratio significativa eius est definitio; propter hoc in praecedenti libro determinatum est de definitione.
	Et quia definitio constat ex his quae praedicantur per se, propter hoc etiam ibi determinatum est de eo quod est secundum se.
	Et quia definitio ratio est partes habens, necessarium fuit determinare de partibus definitionis, quae scilicet sint partes rei definitae, et quae non; et utrum eaedem sint definitionis partes et definiti.
	Et secundum aliam literam <hi>utrum partes definitionis oporteat definiri</hi>.
	Et primum melius est.
	Item in septimo ostensum est quod neque universale nec genus est substantia.
	Et sic tota consideratio quae accipitur de rationibus et de substantia, in septimo libro pertractata est.
	Inter has substantias vero quae in rerum natura existunt, de ideis et mathematicis posterius est perscrutandum, quas quidam dicunt per se singulariter subsistere praeter substantias sensibiles.
	De hoc enim agetur in ultimis libris huius doctrinae.
	Nunc autem immediate oportet tractare de illis substantiis quas omnes confitentur esse, scilicet de sensibilibus, ut ex manifestis ad immanifesta procedatur.</p>
</div3>

<A NAME="83257"/>
<div3><head>n. 6</head>
<p>Deinde cum dicit sensibiles autem posita continuitate dictorum ad dicenda, hic incipit philosophus tractare de substantiis sensibilibus inquirendo principia eorum.
	Et dividitur in partes duas.
	In prima determinat de materia et forma, quae sunt principia substantiarum sensibilium.
	In secunda de unione earum adinvicem, ibi, de dubitatione.
	Circa primum duo facit.
	Primo ostendit, quod materia et forma sunt principia substantiarum sensibilium.
	Secundo determinat ea, quae sunt consideranda circa utrumque, ibi, oportet autem non ignorare.
	Circa primum duo facit.
	Primo manifestat, quod materia sit principium substantiarum sensibilium.
	Secundo manifestat hoc idem de forma, ibi, quoniam autem et quae quidem.
	Circa primum tria facit.
	Primo ostendit quid sit materia, dividens eam contra alias acceptiones substantiae.
	Unde dicit, quod omnes substantiae sensibiles habent materiam; quod ideo est quia omnes sunt in motu, et motus non est sine materia.</p>
</div3>

<A NAME="83258"/>
<div3><head>n. 7</head>
<p>Sed sciendum est, quod materia aliter dicitur substantia, et aliter forma, et aliter compositum.
	Materia enim dicitur substantia non quasi ens aliquid actu existens in se considerata, sed quasi in potentia, ut sit aliquid actu, haec dicitur esse hoc aliquid.
	Forma vero, quae et ratio nominatur, quia ex ipsa sumitur ratio speciei, dicitur substantia quasi ens aliquid actu, et quasi ens separabile secundum rationem a materia, licet non secundum rem.
	Compositum vero ex his dicitur esse substantia quasi <hi>separabile simpliciter</hi>, idest separatim per se existere potens in rerum natura; et eius solius est generatio et corruptio.
	Neque enim forma neque materia generatur aut corrumpitur nisi per accidens.
	Et licet compositum sit separabile simpliciter, tamen secundum rationem, aliorum quae dicuntur substantiae, quaedam sunt separabilia, et quaedam non.
	Forma enim est separabilis ratione, quia potest intelligi sine materia sensibili individuante; materia vero non potest intelligi sine intellectu formae, cum non apprehendatur nisi ut ens in potentia ad formam.
	Vel potest esse sensus quod <hi>substantiarum secundum rationem</hi>, idest formarum, quaedam sunt ratione separabiles, ut mathematicae, quaedam non, ut formae naturales.
	Vel iterum quod quaedam sunt formae separatae absque materia existentes, de quibus inferius determinabit.</p>
</div3>

<A NAME="83259"/>
<div3><head>n. 8</head>
<p>Secundo ibi, quia vero dicit, quod necesse est in substantiis sensibilibus ponere materiam quasi substantiam et subiectum.
	In omni enim mutatione oportet esse subiectum commune terminis mutationis in contrariis mutationibus; sicut in mutatione secundum locum est aliquod commune subiectum, quod nunc est hic, et iterum alibi.
	Et in augmento est aliquod subiectum commune, quod nunc habet tantam quantitatem, et iterum minorem, quantum ad decrementum, et maiorem quantum ad augmentum.
	Et in alteratione est aliquod subiectum, quod nunc est sanum, et nunc infirmum.
	Cum igitur sit quaedam mutatio secundum substantiam, scilicet generatio et corruptio: oportet esse aliquod commune subiectum, quod subiiciatur contrariis mutationibus secundum generationem et corruptionem; et hoc positis terminis, qui sunt forma et privatio; ita scilicet quod quandoque sit actu per formam, et quandoque sit subiectum privationis illius formae.</p>
</div3>

<A NAME="83260"/>
<div3><head>n. 9</head>
<p>Ex hac autem Aristotelis ratione apparet, quod generatio et corruptio substantialis sunt principium veniendi in cognitionem materiae primae.
	Si enim materia prima de se haberet aliquam formam propriam, per eam esset aliquid actu.
	Et sic, cum superinduceretur alia forma, non simpliciter materia per eam esset, sed fieret hoc vel illud ens.
	Et sic esset generatio secundum quid et non simpliciter.
	Unde omnes ponentes primum subiectum esse aliquod corpus, ut aerem et aquam, posuerunt generationem idem esse quod alterationem.
	Patet autem ex hac ratione qualiter accipiendus sit intellectus materiae primae; quia ita se habet ad omnes formas et privationes, sicut se habet subiectum alterabile ad qualitates contrarias.</p>
</div3>

<A NAME="83261"/>
<div3><head>n. 10</head>
<p>Deinde cum dicit et hanc sequuntur ostendit, quod materia non eodem modo est in omnibus substantiis sensibilibus; dicens, quod materiam existentem subiectum generationis et corruptionis sequuntur aliae mutationes.
	Sequitur enim, si sit generabile et corruptibile, quod sit alterabile et secundum locum mutabile.
	Sed ipsa, scilicet materia subiecta generationi et corruptioni, non sequitur ad quascumque alias mutationes, et praecipue ad illam, quae est loci mutatio.
	Non enim sequitur, si aliquid habeat <hi>materiam localem</hi>, idest per quam sit in potentia ad ubi, quod habeat materiam <hi>generabilem et corruptibilem</hi>, idest subiectam generationi et corruptioni.
	Deficit enim hoc in corporibus caelestibus, in quibus etiam est alteratio aliqualis secundum illuminationem et obscurationem, non tamen generatio et corruptio.
	Et ideo dixit <hi>unam</hi> propter loci mutationem, <hi>vel duas</hi> propter talem alterationem, quae tamen non vere est motus alterationis, quia illuminatio non est motus, sed terminus motus.
	Sic autem secundum quamlibet mutationem oportet accipere materiam, sicut in qualibet mutatione est aliquis modus fiendi simpliciter vel secundum quid.
	Quae autem est differentia eius quod est fieri simpliciter, et secundum quid, dictum est in primo physicorum: quia simpliciter fieri est secundum substantiam: fieri secundum quid, est secundum accidens.</p>

</div3></div2>
<div2 n="2"><head>Lectio 2</head>
<A NAME="83262"/>
<div3><head>n. 1</head>
<p>Postquam philosophus inquisivit in substantiis sensibilibus materiale principium, inquirit de principio formali.
	Et primo continuat se ad praecedentia; dicens, quod, quia substantiam quae est ut materia et subiectum, confitentur omnes, cum etiam antiquissimi materialium substantiam rerum ponerent esse materiam, huiusmodi vero substantia est in potentia; restat igitur de forma, quae est sensibilium per modum actus, dicere quid sit.</p>
</div3>

<A NAME="83263"/>
<div3><head>n. 2</head>
<p>Secundo ibi, Democritus quidem prosequitur suam intentionem: et circa hoc duo facit.
	Primo investigat differentias in rebus sensibilibus, quae formale principium demonstrant.
	Secundo quaedam corollaria concludit, ibi, palam itaque ex his quia actus.
	Circa primum duo facit.
	Primo investigat quasdam differentias accidentales rerum sensibilium.
	Secundo ostendit comparationem earum ad substantiales differentias, ibi, palam igitur ex his quia si substantia.
	Circa primum duo facit.
	Primo investigat differentias accidentales rerum sensibilium.
	Secundo ostendit qualiter praedictae differentiae se habent ad ea quorum sunt, ibi, quare palam quia.
	Circa primum duo facit.
	Primo ponit opinionem Democriti de differentiis rerum, dicens quod Democritus similis est existimanti <hi>tres esse differentias rerum</hi>; idest secundum ea quae ponit, videtur existimare quod omnes differentiae rerum ad tria genera rerum reducantur.
	Ponebat enim principia rerum materialia esse corpora indivisibilia, quae, cum sint eiusdem naturae, convenientia sunt adinvicem.
	Diversitatem autem rerum constituunt propter differentiam positionis, figurae et ordinis.
	Et sic videtur ponere, quod corpus, quod est subiectum, quasi materiale principium unum et idem existens secundum naturam, quamvis sit in infinita divisum secundum numerum, <hi>differt</hi>, idest diversificatur in diversas res propter differentiam figurae, positionis, aut ordinis.
	Differentia enim figurae est secundum rectum et circulare; positionis autem secundum sursum et deorsum, dextrorsum et sinistrorsum; ordinis autem secundum prius et posterius.</p>
</div3>

<A NAME="83264"/>
<div3><head>n. 3</head>
<p>Secundo ibi, videntur autem ostendit positionem Democriti esse insufficientem; quia multae aliae videntur esse rerum differentiae quae in praedictas non reducuntur.
	Quaedam enim differunt secundum diversum modum compositionis partium materialium.
	In quibusdam enim partes materiae componuntur per modum mixtionis, sicut mellicratum: in quibusdam vero, quia ligantur aliquo vinculo, sicut est ligatura capitis mulieris: in quibusdam etiam coniunguntur aliqua colla vel visco, sicut fit in libris: in quibusdam vero adunantur partes clavo, sicut fit in arca: in quibusdam vero fit adunatio partium pluribus praedictorum modorum.
	Alia vero differunt abinvicem sicut positione, sicut liminare superius et liminare inferius; quae quidem differunt abinvicem, ex eo quod sic ponuntur, scilicet supra vel infra.
	Quaedam vero differunt tempore, ut coena, quae est comestio serotina, et prandium quod est comestio matutina.
	Alia differunt loco, ut <hi>spiritus</hi>, idest venti, quorum Aquilo a Septentrione flat, Favonius ab occidente, Auster a meridie, subsolanus ab oriente.
	Alia vero differunt <hi>sensibilium passionibus</hi>, idest duritie et mollitie et aliis huiusmodi; et quaedam in aliquibus horum, et quaedam his omnibus.
	Alia per superabundantiam et defectum.
	Hoc autem addit, quia secundum antiquos philosophos omnes huiusmodi sensibilium passiones ad superabundantiam et defectum reducuntur.</p>
</div3>

<A NAME="83265"/>
<div3><head>n. 4</head>
<p>Deinde cum dicit quare palam ostendit qualiter praedictae differentiae se habent ad ea quorum sunt.
	Et circa hoc duo facit.
	Primo ostendit, quod in his differentiis consistit esse eorum quorum sunt differentiae constitutivae.
	Secundo concludit, quod ad cognoscendum principia essendi, oportet reducere differentias in aliqua prima genera, ibi, sumenda igitur sunt.
	Dicit ergo primo, quod quia praedictae differentiae sunt constitutivae rerum de quibus supra dictum est, manifestum quod ipsum esse praedictarum rerum toties dicitur quot sunt differentiae.
	Differentia enim complet definitionem significantem esse rei.
	Limen enim est huiusmodi, <hi>quia ita ponitur</hi>.
	Et ipsum sic poni est <hi>esse</hi> ipsius, idest propria eius ratio.
	Et similiter esse crystalli, est ipsum taliter inspissari.
	Et ex omnibus praedictis differt esse quarumdam rerum: hoc quidem in eo quod commiscentur, alia quidem in eo quod complectuntur, et alia aliis differentiis utuntur, sicut manus et pes, et aliae huiusmodi partes, quae habent proprias differentias secundum quod ordinantur ad determinatas operationes.</p>
</div3>

<A NAME="83266"/>
<div3><head>n. 5</head>
<p>Deinde cum dicit sumenda autem concludit, quod ex quo in differentiis consistit esse rerum, et sic intendenda est earum cognitio, utile est sumere genera differentiarum, reducendo scilicet posteriores differentias generis in primas, quia differentiae huiusmodi communes et propriae erunt principia esse totius generis, ut patet in differentiis quae sunt secundum magis et minus, et secundum rarum et spissum, et alia huiusmodi: nam rarum et densum et similia reducuntur ad magnum et parvum: omnia enim haec significant superabundantiam et defectum.
	Et similiter si quid pertinet ad figuram, aut asperitatem et lenitatem, omnia reducuntur ad rectum et curvum quae sunt primae differentiae ad figuram pertinentes.
	Et similiter oportet, quod aliqua reducantur ad esse mixtum vel non esse mixtum; quia quaedam sunt quorum esse est in eo quod miscetur, non esse vero eorum, in eo quod opposito modo se habent.</p>
</div3>

<A NAME="83267"/>
<div3><head>n. 6</head>
<p>Deinde cum dicit palam itaque ostendit quomodo praedictae differentiae se habeant ad substantias: et dicit: ex praedictis iam manifestum est, quod in praedictis differentiis est quaerendum, quae sit causa formalis essendi cuiuslibet praedictorum, quorum sunt differentiae, si ita est quod substantia formalis vel quod quid est, est causa cuiuslibet essendi, ut in septimo manifestum fuit.
	Praedictae enim differentiae significant formam, et quod quid est praedictarum rerum.
	Nulla autem differentiarum praedictarum est substantia, neque aliquid substantiae affine, quasi pertinens ad genus substantiae.
	Sed eadem proportio invenitur in eis, quae est in substantia.</p>
</div3>

<A NAME="83268"/>
<div3><head>n. 7</head>
<p>Sicut enim in genere substantiae, differentia, quae praedicatur de genere, et advenit ei ad constitutionem speciei, comparatur ad ipsum ut actus et forma, ita etiam in aliis definitionibus.
	Non enim est intelligendum, quod differentia sit forma, aut genus sit materia, cum genus et differentiae praedicentur de specie, materia autem et forma non praedicentur de composito: sed hoc dicitur, quia genus sumitur ab eo quod est materiale in re, differentia vero ab eo quod est formale.
	Sicut genus hominis est animal, quia significat aliquid habens naturam sensitivam; quae quidem materialiter se habet ad naturam intellectivam, a qua sumitur rationale, quae est differentia hominis.
	Rationale vero significat aliquid habens naturam intellectivam.
	Et inde est quod genus habet differentias potestate, et quod genus et differentia proportionantur materiae et formae, ut Porphyrius dicit.
	Et propter hoc etiam hic dicitur <hi>quod actus</hi>, idest differentia, praedicatur <hi>de materia</hi>, idest de genere; et similiter est in aliis generibus.</p>
</div3>

<A NAME="83269"/>
<div3><head>n. 8</head>
<p>Si quis enim velit limen definire, dicet, quod est lapis vel lignum taliter positum: in qua definitione lapis vel lignum est ut materia, positio vero ut forma.
	Et similiter in definitione domus, lapides et ligna sunt materia, et talis modus compositionis est ut forma.
	Et etiam ulterius in quibusdam additur finis, a quo necessitas formae dependet.
	Et similiter in definitione crystalli, aqua est sicut materia, congelatio vero ut forma.
	Et in definitione symphoniae acutum et grave ut materia, et modus commixtionis ut forma; et ita est in omnibus aliis.</p>
</div3>

<A NAME="83270"/>
<div3><head>n. 9</head>
<p>Deinde cum dicit palam itaque concludit ergo ex praedictis duo corollaria: quorum primum est quod diversarum materiarum diversi sunt actus et formae.
	In quibusdam enim est actus compositio, in quibusdam commixtio, aut aliquid dictorum.</p>
</div3>

<A NAME="83271"/>
<div3><head>n. 10</head>
<p>Deinde cum dicit propter quod secundum ponit.
	Et est, quod, cum in definitione unum comparetur ad aliud ut actus ad materiam, quidam definientes res per materiam tantum insufficienter definiunt.
	Sicut definientes domum per caementum et lapides et ligna, quae sunt materia domus; quia talis definitio non notificat domum in actu, sed in potentia.
	Qui vero dicunt, quod domus est coopertura pecuniarum et corporum, dicunt formam domus sed non materiam.
	Qui vero dicunt utrumque, definiuntur compositam substantiam.
	Et ideo eorum definitio est perfecta ratio.
	Ratio vero, quae sumitur ex differentiis, pertinet ad formam.
	Quae vero ex partibus intrinsecis, pertinet ad materiam.</p>
</div3>

<A NAME="83272"/>
<div3><head>n. 11</head>
<p>Et similes his definitionibus sunt illae, quas Archytas approbat.
	Sicut nenemia, quod significat dispositiones aeris, quando est sine vento, est quies in multo aere: non enim si modicum de aere in aliquo vase incluso quiescat, dicitur serenitas.
	In hac autem definitione, aer est ut materia, et quies ut forma.
	Similiter cum dicitur, tranquillitas est planities maris, mare est materia, et planities ut forma.
	Materia autem in his definitionibus est substantia, forma vero est accidens.
	In definitione autem domus materia sunt partes, actus autem forma totius.</p>
</div3>

<A NAME="83273"/>
<div3><head>n. 12</head>
<p>Deinde cum dicit palam itaque epilogat quae de forma dicta sunt.
	Et est planum in litera.</p>

</div3></div2>
<div2 n="3"><head>Lectio 3</head>
<A NAME="83274"/>
<div3><head>n. 1</head>
<p>Postquam inquisivit philosophus principia substantiae sensibilis, ostendens quod substantia sensibilis componitur ex materia et forma; nunc de principio materiali et formali determinare intendit, inquirendo ea quae sunt consideranda circa utrumque.
	Et dividitur in duas partes.
	In prima inquirit ea quae sunt consideranda circa principium formale.
	In secunda, ea quae sunt consideranda circa principium materiale, ibi, de materiali autem substantia.</p>
</div3>

<A NAME="83275"/>
<div3><head>n. 2</head>
<p>Et, quia Plato praecipue principium formale tetigit, ideo determinat de principio formali secundum ea quae Plato posuit.
	Ponit autem Plato, formas rerum esse species et numeros.
	Unde prima pars dividitur in duas partes.
	In prima determinat de principio formali per comparationem ad species.
	In secunda per comparationem ad numeros, ibi, palam autem.
	Ponebat autem Plato quatuor de formis per comparationem ad species.
	Quorum primum est, quod nomina specierum significent tantum formam, non autem formam cum materia.
	Secundum, quod forma est aliquid praeter partes materiae.
	Tertium est, quod est ingenerabilis et incorruptibilis.
	Quartum est, quod formae sunt separatae a sensibilibus.
	Unde prima pars dividitur in quatuor, secundum quod Aristoteles de quatuor praedictis inquirit.
	Secunda pars incipit, ibi, non videtur.
	Tertia, ibi, necessarium itaque et cetera.
	Quarta, ibi, si autem sunt corruptibilium.</p>
</div3>

<A NAME="83276"/>
<div3><head>n. 3</head>
<p>Circa primum tria facit.
	Primo movet quaestionem; dicens quod necessarium est scire quod apud aliquos dubium est: utrum nomen speciei significet substantiam compositam, aut formam tantum, sive aliquid, quod est loco actus.
	Ut hoc nomen domus, utrum significet communiter materiam et formam, puta quod domus significet tegumentum constitutum ex caemento et lapidibus ordinatum ut decet (nam tegumentum est sicut forma, caementum et lapides ut materia); aut praedictum nomen significet tantum actum et speciem, scilicet tegumentum.</p>
</div3>

<A NAME="83277"/>
<div3><head>n. 4</head>
<p>Similiter, utrum hoc nomen linea significet dualitatem et longitudinem, aut dualitatem tantum.
	Hoc autem ideo dicit, quia Platonici posuerunt numeros esse formas magnitudinum.
	Dicebant enim quod punctus nihil aliud est quam unitas positionem habens; ita quod positio sit quasi materiale unitas ut formale.
	Et similiter ponebant, quod dualitas erat forma lineae, ita quod linea nihil aliud est quam dualitas in longitudine.
	Quaerit ergo philosophus, utrum hoc nomen linea significet dualitatem tantum, quasi formam; aut dualitatem in longitudine, sicut formam in materia.
	Et similiter, utrum hoc nomen animal significet animam in corpore, quasi formam in materia; aut animam tantum, quae est forma corporis organici.</p>
</div3>

<A NAME="83278"/>
<div3><head>n. 5</head>
<p>Deinde cum dicit erit autem ostendit quid sequatur, si quis dicit, quod nomina specierum utroque modo se habent in significando: ut scilicet quandoque significent formam tantum, quandoque autem formam in materia: et est quod de utroque in utraque significatione animal accipietur non univoce, quasi una ratione dictum; sed analogice, sicut est in illis, quae habent nomen unum, propter hoc quod referuntur ad unum.
	Nomen enim speciei non dicetur de composito, nisi secundum ordinem ad hoc, quod dicitur secundum formam tantum, sicut Platonici posuerunt.
	Ponebant enim quod homo, qui est compositus ex materia et forma, dicitur per participationem hominis idealis, qui est forma tantum.</p>
</div3>

<A NAME="83279"/>
<div3><head>n. 6</head>
<p>Deinde cum dicit verum et haec ostendit philosophus ad quid tendit praedicta quaestio; dicens quod si nomen speciei significet substantiam compositam, aut significet formam tantum, hoc facit differentiam quantum ad aliquid; sed ad quaestionem substantiae sensibilis nullam differentiam facit.
	Manifestum enim est quod substantia sensibilis composita est ex materia et forma.</p>
</div3>

<A NAME="83280"/>
<div3><head>n. 7</head>
<p>Ad quid autem differat, utrum sic vel sic se habent, consequenter manifestat.
	Manifestum est enim quod si aliqua res est, quae sit forma tantum et actus, quod quid erat esse <hi>existit ei</hi>, idest quod quid erat esse eius, idem erit cum ea: sicut idem est <hi>anima et animae esse</hi>, idest anima est quidditas animae.
	Si vero aliquid est compositum ex materia et forma, non erit idem in ipso quod quid erat esse et res ipsa; sicut non idem est homini esse, et homo.
	Nisi forte dicatur anima tantum, secundum illos, qui dicunt, quod nomina specierum significant formam tantum.
	Et sic patet, quod aliqua res est, cui idem est quod quid erat esse suum; scilicet quae non est composita ex materia et forma, sed forma tantum.</p>
</div3>

<A NAME="83281"/>
<div3><head>n. 8</head>
<p>Et huius ratio est, quia quod quid erat esse est id quod significat definitio.
	Definitio autem significat naturam speciei.
	Si autem aliqua res est, quae sit composita ex materia et forma, oportet quod in illa re sit aliquid praeter naturam speciei.
	Cum enim materia sit individuationis principium, oportet quod in quolibet composito ex materia et forma sint principia individuantia, quae sunt praeter naturam speciei.
	Unde huiusmodi res non tantum est quidditas sua, sed aliquid praeter hoc.
	Si qua vero res est, quae sit forma tantum, non habet aliqua principia individuantia praeter naturam speciei, cum ipsa forma per se existens per seipsam individuetur.
	Et ideo ipsa res nihil aliud est quam quod quid est esse suum.</p>
</div3>

<A NAME="83282"/>
<div3><head>n. 9</head>
<p>Sic igitur patet, quod si nomen speciei significet formam tantum, cuiuslibet rei idem est quod quid erat esse et esse suum; sicut homo erit quod quid est esse suum, et equus, et omnia huiusmodi.
	Si autem nomina speciei significant compositum ex materia et forma, tunc non idem erit rebus quod quid erat esse earum.</p>
</div3>

<A NAME="83283"/>
<div3><head>n. 10</head>
<p>Deinde cum dicit non videtur prosequitur secundum praedictorum, scilicet quod forma sit aliquid praeter partes materiae; dicens, quod Platonicis moventibus istam quaestionem, non videtur, quod syllaba sit ex elementis et ex compositione; quasi compositio, quae est forma syllabae, sit pars materialis syllabae, sicut elementa vel literae.
	Neque videtur eis quod domus sit caementum et compositio, quasi domus constituatur ex his quasi ex partibus materiae.</p>
</div3>

<A NAME="83284"/>
<div3><head>n. 11</head>
<p>Et in hoc recte dicunt; quia si forma esset una de partibus materiae, dependeret ex materia.
	Et hoc videmus esse falsum; quia compositio et mixtio, quae sunt formalia principia, non constituuntur ex his quae componuntur aut miscentur, sicut nec aliquod aliud formale constituitur ex sua materia, sed e converso.
	Subliminare enim constituitur ex compositione, quae est forma eius, et non e converso.</p>
</div3>

<A NAME="83285"/>
<div3><head>n. 12</head>
<p>Ergo, si ponatur quod animal et bipes sint materia hominis, homo non erit animal et bipes, sed erit aliquid aliud praeter hoc.
	Nec erit elementum neque ex elementis, sed erit tantum forma, ut dicunt Platonici, qui auferunt materiam a definitionibus.
	Sed contra hanc positionem videtur esse dicendum, quod si id quod est forma tantum praeter materiam est substantia et principium essendi, non poterunt dicere quod hoc particulare sit illa substantia separata, scilicet quod homo sensibilis sit compositus ex materia et forma, homo autem sit forma tantum.</p>
</div3>

<A NAME="83286"/>
<div3><head>n. 13</head>
<p>Deinde cum dicit necessarium itaque prosequitur tertium praedictorum; scilicet quod formae secundum Platonicos sunt sempiternae et incorruptibiles.
	Unde concludit ex dictis quod necessarium est formam aut esse sempiternam, ut Platonici posuerunt ponentes ideas, quas dicebant formas rerum esse sempiternas: aut necesse est formam esse corruptibilem per accidens, sine hoc quod corrumpatur per se.
	Et similiter, facta per accidens, sine hoc quod fiat per se.
	Quod conceditur secundum sententiam Aristotelis, qui non posuit formas separatas, sed in materia existentes.</p>
</div3>

<A NAME="83287"/>
<div3><head>n. 14</head>
<p>Quod autem formae non possint corrumpi per se, nec generari, ex quo utrumque praedictorum dependet, monstrat consequenter per hoc quod superius probatum est, quod nullus facit formam, neque forma generatur, neque efficitur per se; sed per se efficitur et generatur hoc particulare.
	Et ratio est, quia omne quod fit, fit ex materia.
	Unde hoc particulare, cum sit compositum ex materia et forma, fit et generatur <hi>ex his</hi>, scilicet principiis materialibus et individuantibus.
	Supra autem dictum est quod forma non est elementum, neque ex elementis.
	Unde sequitur quod forma nec fit nec generatur per se.</p>
</div3>

<A NAME="83288"/>
<div3><head>n. 15</head>
<p>Deinde cum dicit si autem prosequitur quartum praedictorum; scilicet quod Plato ponebat formas separatas a materia.
	Et circa hoc tria facit.
	Primo ostendit quid sit dubium circa hanc positionem; dicens quod non est manifestum si <hi>substantiae</hi>, idest formae rerum corruptibilium, sint separabiles, ut Platonici posuerunt.</p>
</div3>

<A NAME="83289"/>
<div3><head>n. 16</head>
<p>Secundo attamen quia ostendit quid manifestum esse videtur circa hoc; et dicit manifestum esse, quod quorumdam corruptibilium formas non contingit separari, <hi>quaecumque</hi> scilicet non possibile est esse praeter materias suas, sicut domus aut vas, quia forma domus aut vasis non potest esse sine propria materia.</p>
</div3>

<A NAME="83290"/>
<div3><head>n. 17</head>
<p>Tertio forsan quidem excludit obviationem; dicens, quod formae artificialium forsan non sunt substantiae, nec ipsae sunt aliquid per se, unde separari non possunt.
	Et similiter nullum aliorum artificialium, quae non sunt secundum naturam; quia solum materia in rebus artificialibus ponitur esse substantia, formae autem artificiales accidentia sunt.
	Formae vero naturales sunt de genere substantiae.
	Et propter hoc Plato non posuit formas artificiales esse separatas a materia, sed solum formas substantiales.</p>
</div3>

<A NAME="83291"/>
<div3><head>n. 18</head>
<p>Deinde cum dicit quare dubitatio ostendit quid manifeste sit contra positionem Platonis; dicens, quod si quis ponat esse formas separatas, ut Platonici posuerant, dubitatio, quam Antisthenici dubitaverunt, licet viderentur indocti, habebit locum contra Platonicos.
	Dicebant enim quod non est aliquid definire definitione significante quidditatem rei.
	Quia, cum quidditas rei sit simplex, non convenienter significatur per orationem compositam ex multis.
	Videmus enim quod <hi>terminus</hi>, id est definitio, quae assignatur rei, est oratio longa ex multis composita; unde non significat quid est, sed <hi>quale quid</hi>, id est cui simile est aliquid.
	Sicut si aliquis dicat, quod definitio argenti non significat argentum, sed significat tale quale est plumbum vel stannum.</p>
</div3>

<A NAME="83292"/>
<div3><head>n. 19</head>
<p>Unde ad solvendum istam dubitationem oportet dicere, quod substantia, quae definitur, sive sit intellectualis, sive sit sensibilis, oportet quod sit composita.
	Ea vero, ex quibus primo componitur, cum sint simplicia, non contingit definiri.
	Dictum est enim supra, quod ratio definitiva adiungit aliquid alteri, quorum unum est ut forma, aliud ut materia.
	Nam genus sumitur a materia, et differentia a forma, ut dictum est supra; unde, si species rerum essent tantum formae, ut Platonici posuerunt, non contingeret eas definiri.</p>
</div3>

<A NAME="83293"/>
<div3><head>n. 20</head>
<p>Deinde cum dicit palam autem postquam determinavit de formis secundum quod comparantur ad ideas introductas a Platone, nunc determinat de formis per comparationem ad numeros.
	Plato enim ponebat formas et substantias rerum, reducendo per modum cuiusdam assimilationis formas ad numeros.
	Et dividitur in quatuor, secundum quod quatuor modis assimilat formas numeris.
	Dicit ergo primo, quod manifestum est, quod si numeri aliquo modo sint substantiae rerum et formae, sic sunt, sicut ex praemissis accipi potest; non autem sunt numeri unitatum sicut Platonici dicunt.
	Dicitur autem numerus unitatum, numerus simplex et absolutus.
	Numerus autem applicatus ad res, dicitur numerus rerum, sicut quatuor canes vel quatuor homines, quo quidem modo substantiae rerum, quas significant definitiones, possunt dici numeri.
	Est enim definitio divisibilis in duo: quorum unum se habet ut forma, aliud ut materia, ut superius dictum est.
	Et iterum est in indivisibilia divisibilis.
	Divisio enim definitionis oportet quod per aliqua indivisibilia terminetur: non enim definitiones procedunt in infinitum.
	Puta, si definitio hominis dividatur in animal et rationale, definitio animalis in animatum et sensibile; non procedet hoc in infinitum, cum non sit procedere in infinitum in causis materialibus et formalibus, ut in secundo probatum est.
	Et sic definitionis divisio non assimilatur divisioni quantitatis continuae, quae est in infinitum; sed divisioni numeri, qui est divisibilis in indivisibilia.</p>
</div3>

<A NAME="83294"/>
<div3><head>n. 21</head>
<p>Et quemadmodum ponit secundam assimilationem substantiae, quam significat definitio, ad numeros.
	Et dicit, quod si aliquid addatur vel subtrahatur alicui numero, etiam si sit minimum, non erit id idem numerus secundum speciem.
	Minimum enim in numeris est unitas; quae si addatur in ternario, surgit quaternarius, quae est alia species numeri: si vero abstrahatur ab eodem, remanet binarius, qui est etiam alia species numeri.
	Et hoc ideo, quia illa ultima differentia dat speciem numero.</p>
</div3>

<A NAME="83295"/>
<div3><head>n. 22</head>
<p>Et similiter est in definitionibus, et in quod quid erat esse, quod significat definitio; quia quocumque minimo addito vel ablato, est alia definitio, et alia natura speciei.
	Sicut enim substantia animata sensibilis tantum, est definitio animalis: cui si addas et rationale, constituis speciem hominis: si autem subtrahas sensibile, constituis speciem plantae, quia etiam ultima differentia dat speciem.</p>
</div3>

<A NAME="83296"/>
<div3><head>n. 23</head>
<p>Et numerum ponit tertiam assimilationem; et dicit, quod numerus est id quod est unum.
	Est enim per se unum numerus, inquantum ultima unitas dat numero speciem et unitatem; sicut etiam in rebus compositis ex materia et forma, per formam est aliquid unum, et unitatem et speciem sortitur.
	Et propter hoc loquentes de unitate numeri, ac si numerus non esset unus per seipsum, non possunt dicere quo est unus, si est unus.
	Cum enim componatur ex multis unitatibus, aut non est unus simpliciter, sed unitates aggregantur in eo per modum coacervationis, quae non facit simpliciter unum, et per consequens nec ens in aliqua specie constituunt: et sic numerus non est aliqua species entis; aut si numerus est unus simpliciter, et non per seipsum, dicendum est quid facit eum unum ex multis unitatibus: quod non est assignare.</p>
</div3>

<A NAME="83297"/>
<div3><head>n. 24</head>
<p>Et similiter definitio est una per seipsam: et sic non habent aliquid assignare per quod fiat unum.
	Et hoc rationabiliter accidit: quia per eamdem rationem substantia, quam significat definitio, est ita unum sicut et numerus, scilicet per se, ex hoc quod una pars eius est ut forma alterius.
	Et non est una ut indivisibile, sicut unitas ac punctum, sicut quidam dixerunt; sed quia unaquaeque earum est una forma et natura quaedam.</p>
</div3>

<A NAME="83298"/>
<div3><head>n. 25</head>
<p>Et quemadmodum ponit quartam assimilationem; et dicit quod sicut numerus non suscipit magis aut minus, ita nec substantia quae dicitur secundum speciem, licet forte illa quae dicitur secundum materiam.
	Sicut enim ratio numeri in aliquo determinato consistit, cui non est addere nec subtrahere, ut dictum est, ita et ratio formae.
	Sed magis et minus contingit ex hoc quod materia perfectius vel minus perfecte formam participat.
	Unde etiam albedo non suscipit magis et minus, sed album.</p>
</div3>

<A NAME="83299"/>
<div3><head>n. 26</head>
<p>Deinde cum dicit de generatione epilogat quae dicta sunt; dicens, quod dictum est <hi>de generatione et corruptione talium substantiarum</hi>, scilicet formalium, quomodo contingit, quia per accidens; et quomodo est impossibile, quia per se; et de analogia, idest reductione earum ad numerum per viam assimilationis.</p>

</div3></div2>
<div2 n="4"><head>Lectio 4</head>
<A NAME="83300"/>
<div3><head>n. 1</head>
<p>Postquam Aristoteles prosecutus est ea, quae consideranda erant circa formale principium substantiae, nunc determinat de principio materiali: et dividitur in partes tres.
	Primo enim determinat de principio materiali per comparationem ad ea quae sunt ex materia.
	Secundo per comparationem ad alias causas, ibi, contingit autem una materia existente.
	Tertio per comparationem ad transmutationem generationis et corruptionis, cuius subiectum est materia, ibi, quoniam vero quaedam sine generatione.
	Circa primum duo facit.
	Primo manifestat, utrum omnium sit una vel plures species materiae.
	Et dicit, quod oportet non latere circa materiale principium, quia licet omnia sint ex eodem primo materiali principio, quod est materia prima de se nullam habens formam, aut ex eisdem materialibus principiis <hi>aut primis</hi> (quod dicitur propter quatuor elementa, quae sunt principia materialia communiter omnibus generabilibus et corruptibilibus); et licet sit eadem materia, ut <hi>principium his quae fiunt</hi>, (quod dicit propter hoc, quod materia non est tantum principium in esse, sed etiam in fieri); licet etiam prima materia et elementa communiter se habeant ad elementata: tamen cuiuslibet rei est aliqua materia propria.
	Ut materia propria phlegmatis non simpliciter, sed in genere, sunt dulcia et pinguia: haec enim habent quamdam affinitatem cum phlegmate ratione suae humiditatis.
	Cholerae vero prima materia, sunt amara, aut alia quaedam huiusmodi: in amaris enim videtur calor omnino habere dominium super humiditatem usque ad eius consumptionem.
	Et sic ratione siccitatis et caliditatis, affinitatem habet cum cholera.
	Sed hae duae materiae, scilicet amara et dulcia, forsan sunt ex aliquo principio materiali priore.
	Addidit autem <hi>forsan</hi>, quia quorumdam est sic diversa materia, quod eorum materiae non reducuntur in aliquam priorem, sicut corpora corruptibilia et incorruptibilia.</p>
</div3>

<A NAME="83301"/>
<div3><head>n. 2</head>
<p>Ex his igitur, quae hic dicuntur, accipitur quod prima materia est una omnium generabilium et corruptibilium; sed propriae materiae sunt diversae diversarum.</p>
</div3>

<A NAME="83302"/>
<div3><head>n. 3</head>
<p>Fiunt autem secundo dicit quomodo e contrario unius sunt plures materiae; dicens, quod eiusdem rei sunt plures materiae, quando una earum est alterius materia.
	Sicut materia phlegmatis sunt pingue et dulce, si pingue est ex dulci.
	Pinguis enim sapor inter medios sapores computatur; medii autem sapores fiunt ex extremis, qui sunt dulce et amarum.
	Sed pingue est proximum dulci.
	Considerandum vero est, quod in istis exemplis materiam alicuius posuit ex quo aliquid fit, licet non sit permanens, sed transiens.</p>
</div3>

<A NAME="83303"/>
<div3><head>n. 4</head>
<p>Ne igitur aliquis existimaret, quod semper aliquid fieri diceretur ex materiali principio et non e converso, subiungit, quod etiam ex cholera dicitur aliquid fieri per resolutionem cholerae in primam materiam; et e contra cholera fit ex prima materia.
	Quia dupliciter dicitur aliquid fieri ex altero: aut quia illud ex quo fit, est ei principium naturaliter in via generationis: huiusmodi enim est materiale principium; aut quia factio est resolutio in principium materiale, ita scilicet quod ex composito per resolutionem, materiale principium fieri dicatur.
	Fit enim corpus mixtum ex elementis per compositionem; elementa vero ex corpore mixto per resolutionem.</p>
</div3>

<A NAME="83304"/>
<div3><head>n. 5</head>
<p>Deinde cum dicit contingit autem determinat de materia per comparationem ad alias causas.
	Et primo per comparationem ad agentem tantum, qui ex materia aliquid facit: quae quidem comparatio pertinet ad materiam secundum quod est principium fiendi.
	Secundo per comparationem ad omnes causas, prout materia est principium cognoscendi, ibi, quando itaque aliquis quaesierit.
	Quia vero superius dixerat, quod una erat prima materia omnium, posset aliquis dubitare quomodo ex materia una omnium, diversitas rerum procederet.
	Antiqui enim naturales attribuebant hoc casui, tollentes causam agentem, et ponentes per raritatem et densitatem ex una materia rerum diversitatem produci.</p>
</div3>

<A NAME="83305"/>
<div3><head>n. 6</head>
<p>Hoc ergo removens philosophus dicit primo, quod contingit, una materia existente, fieri diversa propter moventem causam: aut quia est alia et alia causa movens; aut quia eadem causa movens habet se ad operandum diversa diversimode.
	Quod maxime in artificialibus patet.
	Videmus enim ex ligno fieri arcam et lectum ab uno artifice, secundum diversas formas artis, quas apud se habet.</p>
</div3>

<A NAME="83306"/>
<div3><head>n. 7</head>
<p>Quia vero, licet materia prima sit communis omnibus, tamen materiae propriae sunt diversae diversorum: ideo ne aliquis totam diversitatem rerum attribueret moventi, et nullo modo materiali principio, subiungit quod in quibusdam diversorum ex necessitate est diversa materia, propria scilicet.
	Non enim quodlibet natum est fieri ex qualibet materia; sicut serra non fit ex ligno.
	Neque est in potestate artificis ut hoc faciat, nunquam enim unam materiam attribuit cuilibet operi: non enim potest facere serram ex ligno vel lana, quae propter mollitiem suam non sunt apta ad opus serrae, quod est secare.</p>
</div3>

<A NAME="83307"/>
<div3><head>n. 8</head>
<p>Patet igitur, quod diversitas rerum est ex movente et materia.
	Si ergo conveniat aliquid idem secundum speciem fieri ex alia materia, sicut phialam ex auro et argento, manifestum est, quod principium movens oportet esse idem, scilicet artem.
	Si enim materia esset diversa et movens diversum, necesse esset, quod et factum esset diversum.</p>
</div3>

<A NAME="83308"/>
<div3><head>n. 9</head>
<p>Deinde cum dicit quando itaque determinat de materia per comparationem ad alias causas, secundum quod materia est cognitionis principium.
	Et circa hoc duo facit.
	Primo ostendit quod oportet reddere materiam cum aliis causis in generalibus et corruptibilibus.
	Secundo ostendit quomodo se habet materia in substantiis naturalibus perpetuis, ibi, in naturalibus quidem.
	Tertio quomodo se habet in accidentibus, ibi, neque quaecumque ita quidem natura.
	Circa primum tria facit.
	Primo enim, quia antiqui naturales assignabant tantummodo causam materialem, dicit quod quando aliquis de aliquo quaerit quid est causa eius? Cum pluribus modis dicantur causae, oportet omnes causas assignare <hi>contingentes</hi>, idest quae contingant esse illius rei.
	Non enim habent omnes causas omnia.
	Naturalia tamen, et maxime generabilia et corruptibilia, omnes causas habent.
	Ut hominis causa quasi materia in generatione ipsius sunt menstrua.
	Causa movens <hi>sperma</hi>, in quo est virtus activa.
	Causa formalis <hi>quod quid erat esse</hi>, idest illud quod significatur per definitionem eius.
	Sed finis est cuius causa.
	Hae autem duae causae, scilicet finis et forma, forte sunt idem numero.
	Quod quidem dicit, quia in quibusdam sunt idem, in quibusdam non.
	Finis enim generationis hominis est anima.
	Finis vero operationis eius est felicitas.</p>
</div3>

<A NAME="83309"/>
<div3><head>n. 10</head>
<p>Secundo ibi, oportet autem ostendit quod non solum oportet assignare omnes causas, sed oportet etiam dicere causas proximas, ut incipiendo a causis primis perveniamus ad causas proximas.
	Per causas enim primas habetur cognitio de re aliqua solum in universali et imperfecte.
	Per causas autem proximas habetur cognitio rei et perfecta.
	Sicut si quis quaerat causam materialem hominis, non debet assignari pro causa, ignis aut terra quae sunt materia communis omnium generabilium et corruptibilium; sed debet assignari propria materia, ut et caro, et os, et huiusmodi.</p>
</div3>

<A NAME="83310"/>
<div3><head>n. 11</head>
<p>Tertio ibi, circa naturales epilogat quod dictum est; et dicit quod circa naturales substantias et generabiles necesse est sic versari, si quis recte consideret causas, ut scilicet omnes assignentur et proximae.
	Et hoc est necesse, ex eo quod hae causae sunt tot, ut dictum est.
	Et oportet causas cognoscere ad hoc quod aliquid sciatur, quia scire est causam cognoscere.</p>
</div3>

<A NAME="83311"/>
<div3><head>n. 12</head>
<p>Deinde cum dicit in naturalibus ostendit quomodo sit materia in substantiis naturalibus et perpetuis, scilicet in corporibus caelestibus; dicens, quod in naturalibus et perpetuis substantiis, scilicet corporibus caelestibus, non est similiter materia sicut in corporibus generabilibus et corruptibilibus.
	Forsan quidem enim tales substantiae non habent materiam; aut si habent, non habent talem qualem habent generabilia et corruptibilia, sed solum secundum potentiam quae est in motu locali.</p>
</div3>

<A NAME="83312"/>
<div3><head>n. 13</head>
<p>Ut enim supra dictum est, in rebus generabilibus et corruptibilibus generatio et corruptio inducit in cognitionem materiae, quia in generatione et corruptione oportet esse unum subiectum commune ad privationem et formam; unde, cum in corpore caelesti non sit potentia ad privationem formae, sed solum ad diversa loca, non habet materiam quae sit in potentia ad formam et privationem, sed quae est in potentia ad diversa loca.</p>
</div3>

<A NAME="83313"/>
<div3><head>n. 14</head>
<p>Corpus autem comparatur ad locum non sicut materia ad formam, sed magis sicut subiectum ad accidens.
	Et licet comparatio subiecti ad accidens sit quodammodo ut materiae ad formam, non tamen subiectum est omnino materia, sicut infra dicetur.
	Et sic corpus caeleste universaliter nullo modo habet materiam, si subiectum materiam non dicit; vel habet materiam ad ubi, si subiectum dicatur materia.</p>
</div3>

<A NAME="83314"/>
<div3><head>n. 15</head>
<p>Deinde cum dicit neque quaecumque ostendit quomodo materia attribuitur accidentibus; et dicit, quod illa, quae sunt secundum naturam, non tamen sunt substantiae, sed accidentia, non habent materiam ex qua sint, sed substantia est eis subiectum.
	Subiectum autem habet aliquid simile materiae, inquantum est receptibile accidentis.
	Differt autem a materia, inquantum materia non habet actu esse nisi per formam; subiectum autem non constituitur in esse per accidens.</p>
</div3>

<A NAME="83315"/>
<div3><head>n. 16</head>
<p>Si ergo quaeratur quae sit causa eclipsis, non est assignare quae sit materia; sed luna est subiectum patiens talem passionem.
	Causa autem movens, quae corrumpit lumen, est terra interposita diametraliter inter solem et lunam.
	Causam vero finalem forsitan non est assignare.
	Ea enim, quae ad defectum pertinent, non sunt propter finem, sed magis proveniunt ex necessitate naturae, vel causae agentis.
	Dicit autem <hi>forsan</hi>, quia consideratio causarum circa singula quae contingunt in motibus caelestibus est valde difficilis.
	Causa vero formalis eclipsis est definitio eius.
	Sed haec definitio non est manifesta, nisi in ea ponatur causa; ut ratio eclipsis lunae est privatio luminis in luna.
	Sed, si addatur, quod ista privatio est a terra in medio obiecta inter solem et lunam diametraliter, haec definitio erit cum causa.</p>
</div3>

<A NAME="83316"/>
<div3><head>n. 17</head>
<p>Similiter hoc patet in hoc accidente quod est somnus.
	Sed in somno non est manifestum quid est primum subiectum patiens hanc passionem; sed hoc est manifestum quod animal est subiectum somni.
	Sed secundum quid primo somnus insit animali, utrum sit cor, vel aliquid aliud tale, non est manifestum; cum quidam ponant primum instrumentum sensus esse cerebrum, quidam vero cor.
	Somnus autem est quies operationis sensibilis.
	Deinde oportet considerare, habito subiecto somni, a quo sicut a causa agente sit somnus; utrum ab evaporatione alimenti, aut labore, aut aliquo huiusmodi.
	Deinde oportet considerare quae passio sit somnus, illius scilicet secundum quod primo inest somnus animali, et non totius animalis; quia somnus est quaedam immobilitas; sed ea competit animali per aliquod primum, quod est subiectum talis passionis.
	Et illud primum oportet poni in definitione somni, sicut et quodlibet accidens definitur per proprium suum primum subiectum.
	Color enim definitur per superficiem et non per corpus.</p>
</div3>

<A NAME="83317"/>
<div3><head>n. 18</head>
<p>Deinde cum dicit quoniam vero determinat de materia per comparationem ad transmutationem unius ad alterum.
	Et ideo primo ostendit quomodo diversimode fit transmutatio in diversis.
	Secundo movet quasdam dubitationes, ibi, habet autem dubitationem.
	Dicit ergo primo, quod quaedam quandoque sunt et quandoque non sunt <hi>sine generatione et corruptione</hi>, idest sine hoc quod ipsa per se generentur et corrumpantur; sicut puncta, et universaliter omnes species et formae, sive sint substantiales sive accidentales.
	Non enim album per se loquendo fit, sed lignum album: omne enim quod fit, fit <hi>ex aliquo</hi>, scilicet materia, et fit aliquid, ad quod terminatur generatio, quod est forma: et sic omne quod fit, est compositum ex materia et forma.
	Unde ea quae sunt formae tantum, per se fieri non possunt.
	Cum ergo dicitur quod contraria fiunt ex invicem, diversimode intelligendum est in compositis et simplicibus.
	Aliter enim fit albus homo ex nigro homine, et aliter nigrum ex albo: quia albus homo significat aliquid compositum, et ideo per se potest fieri: sed album significat formam tantum, unde non fit nisi per accidens ex nigro.</p>
</div3>

<A NAME="83318"/>
<div3><head>n. 19</head>
<p>Patet ergo ex praedictis, quod non cuiuslibet rei est materia, sed illorum quae per se generantur et transmutantur in invicem.
	Illa vero, quae quandoque sunt et quandoque non sunt sine hoc quod transmutentur per se, ita se habent quod eorum materia non est ex qua sint; sed habent subiectum, in quo sunt, pro materia.</p>
</div3>

<A NAME="83319"/>
<div3><head>n. 20</head>
<p>Deinde cum dicit <hi>habet autem</hi> movet duas quaestiones circa praedicta.
	Quarum prima est, quomodo materia se habeat ad contraria: utrum scilicet, ita sit, quod in omnibus quae videntur contrarietatem aut oppositionem habere, materia aequaliter vel eodem ordine sit in potentia ad utrumque oppositorum.
	Sicuti sanitati opponitur infirmitas, et subiectum unum in potentia ad utrumque aequaliter est, et eodem ordine.
	Est enim sanitas aequalitas quaedam humorum.
	Infirmitas vero inaequalitas.
	Inaequalitas vero et aequalitas eodem ordine se habent ad suum subiectum.
	Videtur ergo quod ad vinum et acetum sicut ad contraria, aqua, quae est materia humorum, sit in potentia, et aequaliter se habeat ad utrumque.</p>
</div3>

<A NAME="83320"/>
<div3><head>n. 21</head>
<p>Sed philosophus dicit solvendo, quod hoc non est ita.
	Forma enim vini se habet ut habitus quidam et species, forma autem aceti est ut privatio quaedam et corruptio vini.
	Sic igitur materia se habet per prius quidem ad vinum sicut ad habitum et ad speciem, ad acetum autem sicut ad privationem et corruptionem vini.
	Et ita non comparatur ad acetum nisi mediante vino.</p>
</div3>

<A NAME="83321"/>
<div3><head>n. 22</head>
<p>Deinde cum dicit dubitatio autem secundam dubitationem movet, quae talis est.
	Illud, ex quo fit aliquid, videtur esse materia illius; sicut ex elementis fiunt corpora mixta, et sunt eorum materia.
	Cum igitur ex vino fiat acetum, et ex vivo fiat mortuum, dubitatur, quare vinum non sit materia aceti, et vivum materia mortui, cum ordinentur ad ea, sicut potentia ad actum.</p>
</div3>

<A NAME="83322"/>
<div3><head>n. 23</head>
<p>Sed ad hoc respondetur, quod acetum est corruptio ipsius vini, mortuum vero corruptio vivi: non ergo acetum fit ex vino sicut ex materia, neque mortuum ex vivo: sed secundum accidens dicitur ex eo fieri, inquantum fit ex materia eius.
	Unde scyphus non est materia phialae, sed argentum.
	Similiter vivum non est materia mortui, sed sunt elementa.</p>
</div3>

<A NAME="83323"/>
<div3><head>n. 24</head>
<p>Quod autem ex vivo dicitur fieri mortuum, vel ex vino acetum, si referantur ad ipsam formam vini vel animalis, haec praepositio ex, significabit ordinem; quia scilicet in eadem materia, post formam vini, est acetum, et post formam animalis est mortuum.
	Per quem modum dicimus quod ex die fit nox.
	Et ideo quaecumque sic transmutantur adinvicem, sicut ex vino fit acetum, et ex animali mortuum, non fit conversio transmutationis nisi redeatur ad materiam.
	Sicut si ex mortuo debet fieri animal vivum, oportet quod redeatur ad materiam primam, inquantum corpus mortuum resolvitur in elementa, et ex elementis iterum ordine debito venitur ad constitutionem animalis.
	Et similiter de aceto et vino.</p>
</div3>

<A NAME="83324"/>
<div3><head>n. 25</head>
<p>Et huius ratio est, quia quandocumque materia se habet ad diversa secundum ordinem, non potest ex posteriori rediri in id quod praecedit secundum ordinem.
	Sicut in generatione animalis ex cibo fit sanguis, et ex sanguine semen et menstruum, ex quibus generatur animal.
	Non potest autem mutari ordo, scilicet ut ex semine fiat sanguis, aut ex sanguine cibus, nisi per resolutionem ad primam materiam, ex eo quod cuiuslibet rei est determinatus modus generationis.
	Et similiter, quia materia vini non comparatur ad acetum nisi per vinum, inquantum scilicet est corruptio vini.
	Similiter est de mortuo et vivo, et de caeco et vidente, et caeteris: et ideo a talibus privationibus non fit reditus ad habitus, nisi per resolutionem in primam materiam.</p>
</div3>

<A NAME="83325"/>
<div3><head>n. 26</head>
<p>Si autem sit aliqua privatio ad quam materia immediate ordinatur, quae scilicet nihil aliud significat nisi negationem formae in materia sine ordine ad formam; a tali privatione poterit fieri reditus ad formam, sicut a tenebris ad lucem, quia nihil aliud sunt nisi absentia lucis in diaphano.</p>

</div3></div2>
<div2 n="5"><head>Lectio 5</head>
<A NAME="83326"/>
<div3><head>n. 1</head>
<p>Postquam philosophus determinavit de principio materiali et formali, nunc intendit determinare de unione eorum adinvicem; et circa hoc tria facit.
	Primo enim movet dubitationem.
	Secundo solvit, ibi, palam itaque, quia sic quidem acceptantibus.
	Tertio excludit falsas opiniones circa praedictam quaestionem, ibi, propter hanc vero dubitationem.
	Circa primum duas ponit rationes, ex quibus ostenditur quaestio esse dubitabilis; dicens, quod circa hanc quaestionem, quae superius tacta est circa definitiones et numeros, quid faciat utrumque esse unum, hoc considerandum est, quod omnia, quae habent plures partes, et totum in eis non est solum coacervatio partium, sed aliquid ex partibus constitutum, quod est praeter ipsas partes, habent aliquid, quod facit in eis unitatem.
	In quibusdam enim corporibus sic unitatem habentibus, causa unitatis est contactus, in quibusdam viscositas, aut aliquid aliud huiusmodi.</p>
</div3>

<A NAME="83327"/>
<div3><head>n. 2</head>
<p>Manifestum autem est quod definitiva ratio est una ex pluribus constans.
	Nec est una per solam coacervationem partium <hi>sicut Ilias</hi>, idest poema factum de historia Troiana, quod per solam aggregationem est unum.
	Definitio autem est unum simpliciter.
	Est enim significativa unius.
	Unde merito dubitatur quid est quod faciat definitionem hominis esse unam, et hominem cuius ratio est definitio.
	Cum enim homo sit animal et bipes, quae videntur esse duo, merito dubitatur quare homo est unum et non plura.</p>
</div3>

<A NAME="83328"/>
<div3><head>n. 3</head>
<p>Secundo ibi, aliterque et ponit secundam rationem, quae quaestionem reddit dubitabilem; dicens, quod alia ratio dubitationis accidit praedictae quaestioni.
	Si enim est verum, quod quidam dicunt, si hoc ipsum quod est animal sit aliquod per se existens et separatum, et similiter hoc ipsum quod est bipes, quod Platonici posuerunt: si enim sic est, merito quaeritur quare homo non est illa duo aggregata, ita quod homines particulares non sunt homines nisi per participationem hominis, nec per participationem alicuius unius, sed per participationem duorum, quae sunt animal et bipes.
	Et secundum hoc homo non erit unum, sed duo, scilicet animal et bipes.</p>
</div3>

<A NAME="83329"/>
<div3><head>n. 4</head>
<p>Deinde cum dicit palam itaque solvit praedictam dubitationem: et circa hoc duo facit.
	Primo proponit unde appareat via ad solutionem dubitationis; dicens, manifestum esse quod si aliqui acceptent quod dictum est de positione Platonis, et transmutent sic naturas rerum, quod ponant universalia separata, sicut Platonici determinare et dicere consueverunt, non contingit reddere causam unitatis hominis, et solvere dubitationem praedictam.
	Sed, si ponatur, sicut dictum est supra, quod in definitionibus sit unum sicut materia, aliud sicut forma; unum sicut potentia, aliud sicut actus: quaestio tam facilis est ad solvendum, quod dubitationem non videtur habere.</p>
</div3>

<A NAME="83330"/>
<div3><head>n. 5</head>
<p>Est enim secundo secundum viam praemissam solvit propositam dubitationem.
	Et primo solvit eam in naturalibus, quae generantur et corrumpuntur; dicens quod praedicta dubitatio est eadem ac si quaeratur quare aes est rotundum? Ponamus enim, quod definitio huius nominis, vestis, sit aes rotundum, et quod hoc nomen significet istam definitionem: cum quaeritur quae est causa quare ista definitio, aes rotundum, sit unum, non videtur esse dubitabilis, eo quod aes est sicut materia, et rotundum sicut forma.
	Nulla enim alia causa est quare ista sunt unum, nisi illa, quae facit id quod est in potentia esse actu.
	Et hoc est agens in omnibus in quibus est generatio.
	Unde, cum hoc sit quod quid erat esse significatum per definitionem, scilicet id quod est in potentia fieri actu, manifestum est quod agens est causa in rebus generabilibus et corruptibilibus, quare quod quid erat esse, una est definitio.</p>
</div3>

<A NAME="83331"/>
<div3><head>n. 6</head>
<p>Deinde cum dicit est autem solvit praedictam dubitationem in mathematicis: et dicit quod duplex est materia: scilicet sensibilis et intelligibilis.
	Sensibilis quidem est, quae concernit qualitates sensibiles, calidum et frigidum, rarum et densum, et alia huiusmodi, cum qua quidem materia concreta sunt naturalia, sed ab ea abstrahunt mathematica.
	Intelligibilis autem materia dicitur, quae accipitur sine sensibilibus qualitatibus vel differentiis, sicut ipsum continuum.
	Et ab hac materia non abstrahunt mathematica.</p>
</div3>

<A NAME="83332"/>
<div3><head>n. 7</head>
<p>Unde, sive in sensibilibus, sive in mathematicis, semper oportet quod sit in definitionibus aliquid quasi materia et aliquid quasi forma.
	Sicut in hac definitione circuli mathematici, circulus est figura superficialis, superficies est quasi materia, et figura quasi forma.
	Eadem enim est ratio quare definitio mathematica est una, et quare definitio naturalis (licet in mathematicis non sit agens, sicut in naturalibus), quia utrobique alterum est sicut materia, et alterum sicut forma.</p>
</div3>

<A NAME="83333"/>
<div3><head>n. 8</head>
<p>Deinde cum dicit quaecumque vero solvit praedictam dubitationem quantum ad ea quae sunt omnino a materia separata; dicens, quod quaecumque non habent materiam intelligibilem, ut mathematica, nec sensibilem, ut naturalia, sicut sunt substantiae separatae, statim unumquodque eorum est unum aliquid.
	In his enim quae habent materiam, non statim unumquodque est unum, sed unitas eorum est ex hoc quod unitas advenit materiae.
	Sed si aliquid sit quod sit forma tantum, statim est unum; quia non est in eo ponere aliquid quocumque ordine, prius quam expectet unitatem a forma.</p>
</div3>

<A NAME="83334"/>
<div3><head>n. 9</head>
<p>Et ponit exemplum: quia cum decem praedicamenta non hoc modo se habeant ex additione ad ens, sicut species se habent ex additione differentiarum ad genera, sed hoc ipsum quod est ens, manifestum est quod ens non expectat aliquid additum ad hoc quod fiat hoc, idest substantia, vel quantum, vel quale; sed statim a principio est vel substantia, vel quantitas, vel qualitas.
	Et haec est causa quare in definitionibus non ponuntur nec unum nec ens, ut genus; quia oporteret quod unum et ens se haberent ut materia ad differentias, per quarum additiones ens fieret vel substantia vel qualitas.</p>
</div3>

<A NAME="83335"/>
<div3><head>n. 10</head>
<p>Et similiter id quod est separatum omnino a materia, quod est suum quod quid erat esse, ut supra dictum est, statim est unum, sicut et statim est ens: non enim est in eo materia expectans formam, a qua habeat unitatem et esse; et ideo in talibus non est aliqua causa movens ad hoc quod sint unum.
	Habent tamen quaedam eorum causam substituentem substantias sine motu substantiarum earum, et non sicut in generabilibus quae per motum fiunt.
	Statim enim unumquodque eorum est aliquod ens et aliquod unum, non ita quod ens et unum sint genera quaedam, aut singillatim existentia praeter singularia, quae Platonici ponebant.</p>
</div3>

<A NAME="83336"/>
<div3><head>n. 11</head>
<p>Deinde cum dicit propter hanc vero excludit quorumdam falsam opinionem circa praedictam quaestionem: et circa hoc tria facit.
	Primo ponit eorum positiones: et dicit: propter praedictam dubitationem quidam, scilicet Platonici, posuerunt participationem, qua scilicet inferiora participant superiora, ut hic homo, hominem; et homo, animal et bipes.
	Et inquirebant quid est causa participationis, et quid participare; ut eis innotesceret quare est unum, hoc quod dico animal bipes.
	Alii vero ponunt causam unitatis hominis quamdam consubstantialitatem sive coexistentiam animae cum corpore; sicut si significaretur in abstracto anima cum corpore; quasi diceremus animationem, sicut Lycophron dixit, quod scientia est medium inter animam et scire.
	Alii autem dixerunt quod ipsum vivere est medium, per quod coniungitur anima corpori.</p>
</div3>

<A NAME="83337"/>
<div3><head>n. 12</head>
<p>Deinde cum dicit equidem eadem excludit dictas positiones; dicens, quod si hoc bene dicitur de anima et corpore, quod sit aliquod medium uniens, eadem ratio erit in omnibus, quae se habent ut forma et materia; quia secundum hoc, convalescere erit medium quasi quaedam consubstantialitas, aut quaedam coniunctio sive vinculum inter animam, per quam subsistit animal, et sanitatem.
	Et esse trigonum erit quoddam medium componens figuram trigoni.
	Et esse album erit quoddam medium, quo componitur albedo superficiei.
	Quod est manifeste falsum.
	Unde falsum est, quod vivere sit medium, quo componitur anima corpori; cum vivere nihil aliud sit quam esse animatum.</p>
</div3>

<A NAME="83338"/>
<div3><head>n. 13</head>
<p>Deinde cum dicit causa vero assignat causas erroris praedictorum; dicens, quod causa quare talia posuerunt, est, quia inquirebant quid faciens unum potentiam et actum, et inquirebant differentias eorum, quasi oporteret eas colligari per aliquod unum medium, sicut ea quae sunt diversa secundum actum.
	Sed sicut dictum est, ultima materia, quae scilicet est appropriata ad formam, et ipsa forma, sunt idem.
	Aliud enim eorum est sicut potentia, aliud sicut actus.
	Unde simile est quaerere quae est causa alicuius rei, et quae est causa quod illa res sit una; quia unumquodque inquantum est, unum est, et potentia et actus quodammodo unum sunt.
	Quod enim est in potentia, fit in actu.
	Et sic non oportet ea uniri per aliquod vinculum, sicut ea quae sunt penitus diversa.
	Unde nulla causa est faciens unum ea quae sunt composita ex materia et forma, nisi quod movet potentiam in actum.
	Sed illa quae non habent materiam simpliciter, per seipsa sunt aliquid unum, sicut aliquid existens.
	Et haec de octavo libro dicta sufficiant.</p>

</div3>
</div2>

</div1>
<div1 n="9"><head>Liber 9</head>
<div2 n="1"><head>Lectio 1</head>
<A NAME="83339"/>
<div3><head>n. 1</head>
<p>Postquam determinavit philosophus de ente secundum quod dividitur per decem praedicamenta, hic intendit determinare de ente secundum quod dividitur per potentiam et actum.
	Et dividitur in duas partes.
	In prima continuat se ad praecedentia, et manifestat suam intentionem in hoc libro.
	In secunda prosequitur quod intendit, ibi, quod quidem igitur.
	Dicit ergo primo, quod in praemissis dictum est de ente primo, ad quod omnia alia praedicamenta entis referuntur, scilicet de substantia.
	Et quod ad substantiam omnia alia referantur sicut ad ens primum, manifestat, quia omnia alia entia, scilicet qualitas, quantitas et huiusmodi dicuntur secundum rationem substantiae.
	Dicitur enim quantitas ex hoc quod est mensura substantiae, et qualitas ex hoc quod est quaedam dispositio substantiae; similiter in aliis.
	Et hoc patet ex hoc, quod omnia accidentia habent rationem substantiae, quia in definitione cuiuslibet accidentis oportet ponere proprium subiectum, sicut in definitione simi ponitur nasus.
	Et hoc declaratum est in praemissis, scilicet in principio septimi.</p>
</div3>

<A NAME="83340"/>
<div3><head>n. 2</head>
<p>Sed quia ens dividitur uno modo secundum quod dicitur quid, scilicet substantia, aut quantitas, aut qualitas, quod est dividere ens per decem praedicamenta: alio modo secundum quod dividitur per potentiam et actum vel operationem, a qua derivatum est nomen actus, ut postea dicetur; oportet nunc determinare de potentia et actu.</p>
</div3>

<A NAME="83341"/>
<div3><head>n. 3</head>
<p>Et primo de potentia quae maxime dicitur proprie, non tamen utile est ad praesentem intentionem.
	Potentia enim et actus, ut plurimum, dicuntur in his quae sunt in motu, quia motus est actus entis in potentia.
	Sed principalis intentio huius doctrinae non est de potentia et actu secundum quod sunt in rebus mobilibus solum, sed secundum quod sequuntur ens commune.
	Unde et in rebus immobilibus invenitur potentia et actus, sicut in rebus intellectualibus.</p>
</div3>

<A NAME="83342"/>
<div3><head>n. 4</head>
<p>Sed cum dixerimus de potentia, quae est in rebus mobilibus, et de actu, ei correspondente, ostendere poterimus et de potentia et actu secundum quod sunt in rebus intelligibilibus, quae pertinent ad substantias separatas, de quibus postea agetur.
	Et hic est ordo conveniens, cum sensibilia quae sunt in motu sint nobis magis manifesta.
	Et ideo per ea devenimus in cognitionem substantiarum rerum immobilium.</p>
</div3>

<A NAME="83343"/>
<div3><head>n. 5</head>
<p>Ex quo etiam apparet sensus alterius literae quae sic habet, <hi>et quidem potentia quae dicitur proprie, non solum utilis est ad quod volumus nunc</hi>: quia licet potentia quae est in rebus mobilibus maxime proprie dicatur, non tamen hoc solum dicitur potentia, ut dictum est.
	Et utilis est ad praesentem intentionem, non quasi de ea principaliter intendatur, sed quia per eam in alias potentias devenimus.</p>
</div3>

<A NAME="83344"/>
<div3><head>n. 6</head>
<p>Deinde cum dicit quod quidem determinat de potentia et actu; et dividitur in partes tres.
	In prima determinat de potentia.
	In secunda de actu, ibi, quoniam autem de potentia secundum motum.
	In tertia de comparatione actus ad potentiam, ibi, quoniam autem ipsum prius determinatum est.
	Prima dividitur in duas partes.
	In prima determinavit de potentia secundum se.
	Secundo per comparationem ad ea in quibus est, ibi, quoniam autem haec quidem in inanimatis.
	Prima in duas.
	In prima determinat de potentia.
	In secunda de impotentia, ibi, et impotentia et impossibile.
	Circa primum duo facit.
	Primo ostendit quot modis dicitur potentia.
	Secundo manifestat quamdam veritatem ex praemissis circa potentiam, ibi, palam igitur quia est quidem, ut una.
	Dicit ergo primo, quod determinatum est in aliis, scilicet quinto huius, quod multipliciter dicitur potentia et posse.
	Sed ista multiplicitas quantum ad quosdam modos est multiplicitas aequivocationis, sed quantum ad quosdam analogiae.
	Quaedam enim dicuntur possibilia vel impossibilia, eo quod habent aliquod principium in seipsis; et hoc secundum quosdam modos, secundum quos omnes dicuntur potentiae non aequivoce, sed analogice.
	Aliqua vero dicuntur possibilia vel potentia, non propter aliquod principium quod in seipsis habeant; et in illis dicitur potentia aequivoce.</p>
</div3>

<A NAME="83345"/>
<div3><head>n. 7</head>
<p>Dicit ergo quod de modis potentiae illi praetermittendi sunt ad praesens, secundum quod potentia dicitur aequivoce.
	In quibusdam enim dicitur potentia non propter aliquod principium habitum, sed propter similitudinem quamdam, sicut in geometricis.
	Dicitur enim potentia alicuius lineae esse quadratum eius; et dicitur quod linea potest in suum quadratum.
	Et simili modo potest dici in numeris, quod ternarius potest in novenarium quod est quadratum eius, eo quod ex ductu eius in seipsum facit novenarium.
	Ter enim tria novem faciunt.
	Ex linea etiam, quae est radix quadrati, ducta in seipsam fit quadratum.
	Et similiter est in numeris.
	Unde radix quadrati habet aliquam similitudinem cum materia, ex qua fit res.
	Et propter hoc per quamdam similitudinem dicitur potens in quadratum, sicut dicitur materia potens in rem.</p>
</div3>

<A NAME="83346"/>
<div3><head>n. 8</head>
<p>Similiter in logicis dicimus aliqua esse possibilia et impossibilia, non propter aliquam potentiam, sed eo quod aliquo modo sunt aut non sunt.
	Possibilia enim dicuntur, quorum opposita contingit esse vera.
	Impossibilia vero, quorum opposita non contingit esse vera.
	Et haec diversitas est propter habitudinem praedicati ad subiectum, quod quandoque est repugnans subiecto, sicut in impossibilibus; quandoque vero non, sicut in possibilibus.</p>
</div3>

<A NAME="83347"/>
<div3><head>n. 9</head>
<p>His ergo modis praetermissis, considerandum est de potentiis, quae reducuntur ad unam speciem, quia quaelibet earum est principium quoddam, et omnes potentiae sic dictae reducuntur ad aliquod principium ex quo omnes aliae dicuntur.
	Et hoc est principium activum, quod est principium transmutationis in alio inquantum est aliud.
	Et hoc dicit, quia possibile est quod principium activum simul sit in ipso mobili vel passo, sicut cum aliquid movet seipsum; non tamen secundum idem est movens et motum, agens et patiens.
	Et ideo dicitur quod principium quod dicitur potentia activa, est principium transmutationis in alio inquantum est aliud; quia etsi contingat principium activum esse in eodem cum passo, non tamen secundum quod est idem, sed secundum quod est aliud.</p>
</div3>

<A NAME="83348"/>
<div3><head>n. 10</head>
<p>Et quod ad illud principium quod dicitur potentia activa, reducantur aliae potentiae, manifestum est.
	Nam alio modo dicitur potentia passiva, quae est principium quod aliquid moveatur ab alio, inquantum est aliud.
	Et hoc dicit, quia etsi idem patiatur a seipso, non tamen secundum idem, sed secundum aliud.
	Haec autem potentia reducitur ad primam potentiam activam, quia passio ab agente causatur.
	Et propter hoc etiam potentia passiva reducitur ad activam.</p>
</div3>

<A NAME="83349"/>
<div3><head>n. 11</head>
<p>Alio modo dicitur potentia quidam habitus impassibilitatis <hi>eius quae est in deterius</hi>, idest dispositio quaedam ex qua aliquid habet quod non possit pati transmutationem in deterius, et hoc est quod non possit pati corruptionem ab alio <hi>inquantum est aliud</hi>, scilicet a principio transmutationis quod est principium activum.</p>
</div3>

<A NAME="83350"/>
<div3><head>n. 12</head>
<p>Manifestum est autem quod uterque istorum modorum dicitur per comparationem alicuius existentis in nobis ad passionem.
	In quorum uno dicitur potentia propter principium ex quo aliquis potest non pati; in alio autem propter principium ex quo quis potest pati.
	Unde, cum passio ab actione dependeat, oportet quod in definitione utriusque illorum modorum ponatur definitio <hi>potentiae primae</hi>, scilicet activae.
	Et ita istae duae reducuntur ad primam, scilicet ad potentiam activam sicut ad priorem.</p>
</div3>

<A NAME="83351"/>
<div3><head>n. 13</head>
<p>Iterum alio modo dicuntur potentiae non solum per ordinem ad facere et pati, sed per ordinem ad hoc quod est bene in utroque; sicut dicimus aliquem potentem ambulare, non quod possit ambulare quoquo modo, sed eo quod possit bene ambulare.
	Et e converso dicimus esse de claudicante, quod non possit ambulare.
	Similiter dicimus ligna combustibilia eo quod comburi possint de facili.
	Ligna vero viridia, quae non de facili comburuntur, dicimus incombustibilia.
	Unde manifestum est quod in definitione harum potentiarum, quae dicuntur respectu bene agere vel pati, includuntur rationes primarum potentiarum, quae dicebantur simpliciter agere et pati: sicut in bene agere includitur agere; et pati, in eo quod est bene pati.
	Unde manifestum est, quod omnes isti modi potentiarum reducuntur ad unum primum, scilicet ad potentiam activam.
	Et inde patet quod haec multiplicitas non est secundum aequivocationem, sed secundum analogiam.</p>
</div3>

<A NAME="83352"/>
<div3><head>n. 14</head>
<p>Deinde cum dicit palam igitur ex praedictis quamdam veritatem circa praedictas potentias manifestat; et dicit, quod potentia faciendi et patiendi est quodammodo una potentia, et quodammodo non.
	Una quidem est, si consideretur ordo unius ad aliam; una enim dicitur per respectum ad alteram.
	Potest enim dici aliquid habens potentiam patiendi, quia ipsum habet per se potentiam ut patiatur, vel eo quod habet potentiam ut aliud patiatur ab ipso.
	Et hoc secundo modo potentia activa est idem cum passiva: ex eo enim quod aliquid habet potentiam activam, habet potentiam ut patiatur aliud ab ipso.</p>
</div3>

<A NAME="83353"/>
<div3><head>n. 15</head>
<p>Si autem considerentur hae duae potentiae, activa scilicet et passiva, secundum subiectum, in quibus sunt, sic est alia potentia activa et alia passiva.
	Potentia enim passiva est in patiente, quia patiens patitur propter aliquod principium in ipso existens, et huiusmodi est materia.
	Potentia autem passiva nihil aliud est quam principium patiendi ab alio.
	Sicut comburi quoddam pati est; et principium materiale propter quod aliquid est aptum combustioni, est pingue vel crassum.
	Unde ipsa potentia est in combustibili quasi passiva.
	Et similiter illud quod sic cedit tangenti ut impressionem quamdam recipiat, sicut cera vel aliquid huiusmodi, inquantum tale est frangibile. <hi>Vel suppositum</hi>, idest masculinum, est subiectum proprium huius passionis, quae est eunuchizari.
	Et similiter est in aliis, quae patiuntur, secundum quod in eis est principium quoddam patiendi, quod dicitur potentia passiva.
	Potentia vero activa est in agente, ut calor in calefactivo, et ars aedificativa in aedificante.</p>
</div3>

<A NAME="83354"/>
<div3><head>n. 16</head>
<p>Et quia potentia activa et passiva in diversis sunt, manifestum est quod nihil patitur a seipso, inquantum aliquid est aptum natum agere vel pati.
	Per accidens autem aliquid pati contingit a seipso; sicut medicus sanat seipsum, non ut medicum, sed sicut infirmum.
	Ideo autem non patitur aliquid a seipso, quia per se loquendo, alicui uni et eidem inest unum dictorum principiorum et non aliud.
	Cui enim inest principium agendi, non inest principium patiendi, nisi secundum accidens, ut dictum est.</p>
</div3>

<A NAME="83355"/>
<div3><head>n. 17</head>
<p>Deinde cum dicit et impotentia determinat de impotentia; dicens, quod impotentia, quia est contraria dictae potentiae, et impossibile, quod dicitur secundum huiusmodi impotentiam, est privatio praedictae potentiae.
	Hoc autem dicit ad differentiam impossibilis, quod significat aliquem modum falsitatis, quod non dicitur secundum aliquam impotentiam sicut nec possibile secundum aliquam potentiam.
	Quia enim privatio et habitus sunt eiusdem et secundum idem, necesse est quod potentia et impotentia sint eiusdem et secundum idem.
	Et ideo quot modis dicitur potentia, tot modis dicitur impotentia sibi opposita.</p>
</div3>

<A NAME="83356"/>
<div3><head>n. 18</head>
<p>Sed sciendum est quod privatio dicitur multipliciter.
	Uno enim modo quicquid non habet aliquid, potest dici esse privatum; sicut si dicamus lapidem privatum visu, eo quod non habet visum.
	Alio modo dicitur privatum solum quod est aptum natum habere, et non habet.
	Et hoc dupliciter.
	Uno modo universaliter quando non habet; sicut si dicatur canis privatus visu, quando non habet visum.
	Alio modo si non habet, quando aptus natus est habere.
	Unde canis ante nonum diem non dicitur privatus visu.
	Et iterum hoc diversificatur.
	Nam uno modo dicitur privatum eo quod non habet aliquo modo determinato, scilicet perfecte et bene; sicut cum vocamus caecum eum qui non bene videt.
	Alio modo quando non habet omnino; sicut dicimus privatum visu, qui omnino visum non habet.
	Quandoque vero in ratione privationis includitur violentia.
	Unde quaedam dicimus privari, quando per violentiam amiserunt ea quae nata sunt habere.</p>

</div3></div2>
<div2 n="2"><head>Lectio 2</head>
<A NAME="83357"/>
<div3><head>n. 1</head>
<p>Postquam philosophus ostendit quot modis dicitur potentia, hic determinat de potentia per comparationem ad ea quibus inest; et dividitur in duas partes.
	In prima ostendit differentiam potentiarum adinvicem secundum diversitatem eorum in quibus sunt.
	In secunda ostendit quomodo potentia et actus sint simul vel non sint in substantia, ibi, sunt autem quidam.
	Circa primum tria facit.
	Primo ostendit differentiam potentiarum secundum ea in quibus sunt; dicens, quod cum potentiae sint principia quaedam agendi et patiendi, horum principiorum quaedam sunt in inanimatis, et quaedam in animatis.
	Et, quia animata componuntur ex corpore et anima, principium autem agendi et patiendi, quae sunt in corpore animatorum, non differunt ab his quae sunt in animatis, ideo addit, <hi>et in anima</hi>.
	Quia videlicet principia agendi quae sunt in anima, manifeste differunt ab his quae sunt in rebus inanimatis.</p>
</div3>

<A NAME="83358"/>
<div3><head>n. 2</head>
<p>Et iterum animae plures sunt: quarum multae non multum differunt in agendo et patiendo a rebus inanimatis, quae instinctu naturae operantur.
	Nam partes animae nutritivae et sensitivae, impulsu naturae operantur.
	Sola autem pars animae rationalis est domina sui actus: in quo differt a rebus inanimatis.
	Et ideo postquam dixit differentiam in anima, addit, <hi>et in anima rationem habente</hi>.
	Quia scilicet illa principia animatorum a principiis inanimatorum specialiter differunt, quae sunt in parte animae rationalis.
	Unde patet quod potentiarum animae, aliae sunt irrationales, aliae vero cum ratione.</p>
</div3>

<A NAME="83359"/>
<div3><head>n. 3</head>
<p>Et quae sunt cum ratione exponit, cum subdit, quod <hi>omnes artes factivae</hi>, ut fabrilis et aedificativa et ceterae huiusmodi, quarum actiones in materiam exteriorem transeunt, et omnes scientiae, quae scilicet non habent operationem in exteriorem materiam transeuntem, sicut sunt scientiae morales et logicae, omnes inquam huiusmodi artes, potentiae quaedam sunt.
	Quod exinde concluditur, quia sunt principia permutationis in aliud inquantum aliud est; quod est definitio potentiae activae, ut ex praedictis patet.</p>
</div3>

<A NAME="83360"/>
<div3><head>n. 4</head>
<p>Secundo ibi, et quae quidem assignat differentiam inter praedictas potentias; dicens, quod potentiae rationales eaedem se habent ad contraria; sicut ars medica quae est quaedam potentia, ut dictum est, se habet ad infirmitatem et sanitatem faciendam.
	Potentiae autem irrationales non se habent ad opposita, sed una est ad unum effectum tantum, per se loquendo.
	Sicut calidum solis calefacit per se, etsi per accidens possit esse causa frigiditatis, inquantum aperiendo poros exhalare facit interius calidum; vel consumendo materiam humoris calidi, ipsum calidum destruit, et per consequens infrigidat.</p>
</div3>

<A NAME="83361"/>
<div3><head>n. 5</head>
<p>Deinde cum dicit causa autem assignat philosophus causam praedictae differentiae; quae talis est.
	Nam scientia, quae est potentia rationalis, est quaedam ratio rei scitae in anima.
	Eadem autem ratio rem manifestat et eius privationem, licet non similiter; quia primo manifestat eam rem existentem, per posterius autem eius privationem.
	Sicut per rationem visus per se cognoscitur ipsa visiva potentia, ex consequenti vero caecitas; quae nihil aliud est, quam ipsa carentia visus in eo quod natum est habere visum.
	Unde necessarium est, si scientia est quaedam ratio rei scitae in anima, quod eadem sit scientia contrariorum.
	Unius quidem per prius et secundum se, alterius vero per posterius.
	Sicut medicina per prius est cognoscitiva et factiva sanitatis, per posterius autem infirmitatis; quia et hoc, ut iam dictum est, est de ratione rei scitae in anima, quae est unius oppositorum secundum se, et alterius secundum accidens.</p>
</div3>

<A NAME="83362"/>
<div3><head>n. 6</head>
<p>Et, quia quod philosophus supra de privatione dixerat, postmodum ad contrarium transtulit, ostendit quod eadem ratio est de contrario et privatione.
	Sicut enim per negationem et ablationem manifestatur privatio, ut puta ablatio visus manifestat caecitatem; ita per negationem et ablationem manifestatur contrarium: quia privatio, quae nihil aliud est quam ablatio alterius, est quoddam primum principium inter contraria.
	Omnium enim contrariorum unum est sicut perfectum, alterum vero sicut imperfectum, et privatio alterius.
	Nigrum enim est privatio albi, et frigidum est privatio calidi.
	Sic igitur patet, quod eadem scientia se habet ad contraria.</p>
</div3>

<A NAME="83363"/>
<div3><head>n. 7</head>
<p>Hoc autem manifestat consequenter, cum dicit quoniam autem accedit ergo ad assignandum causam praedictae differentiae.
	Manifestum est enim quod res naturales operantur per formas sibi inhaerentes.
	Non autem possunt eidem inesse formae contrariae.
	Unde impossibile est quod eadem res naturalis faciat contraria.
	Sed scientia est quaedam potentia actionis, et motus principium, ex eo quod aliquis habet rationem rei faciendae, et hoc principium motus est in anima.
	Et quia ita est, sequitur quod res naturales faciant unum tantum; sicut salubre facit solum sanitatem, et calefactivum facit solum caliditatem, et infrigidativum facit solum frigiditatem.
	Sed ille qui agit per scientiam operatur utrumque oppositorum, quia eadem ratio est utriusque in anima, quia habet principium talis motus, licet non similiter, sicut dictum est.</p>
</div3>

<A NAME="83364"/>
<div3><head>n. 8</head>
<p>Et ideo, sicut actio naturalis procedit ad effectum, quasi copulata ad formam, quae est principium actionis cuius similitudo relinquitur in effectu, ita anima movet per suam operationem ad ambo opposita <hi>ab eodem principio</hi>, idest a ratione quae est una duorum oppositorum, copulans ad ipsum principium utrumque motum, et ad ipsum principium utrumque terminans, inquantum similitudo illius principii in utroque oppositorum in esse productorum salvatur.
	Manifestum est igitur quod potentiae rationales contrarium faciunt potentiis irrationalibus; quia potentia rationalis facit opposita, non autem potentia irrationalis, sed unum tantum.
	Et hoc ideo est, quia unum principium oppositorum continetur in ratione scientiali, ut dictum est.</p>
</div3>

<A NAME="83365"/>
<div3><head>n. 9</head>
<p>Deinde cum dicit palam autem ponit comparationem quorumdam modorum potentiae superius sub eis positorum.
	Dictum est supra quod aliquid dicitur habere potentiam activam vel passivam, quandoque quidem ex hoc solum quod potest agere vel pati, quandoque vero ex hoc quod potest bene agere vel pati.
	Dicit ergo quod ad potentiam bene faciendi vel patiendi sequitur potentia faciendi, sed non e converso.
	Sequitur enim, si aliquis benefacit, quod faciat, sed non e converso.</p>

</div3></div2>
<div2 n="3"><head>Lectio 3</head>
<A NAME="83366"/>
<div3><head>n. 1</head>
<p>Postquam philosophus comparavit superius potentias adinvicem, hic incipit ostendere quomodo potentia et actus se habent in eodem subiecto: et dividitur in duas partes.
	In prima excludit quorumdam falsas opiniones.
	In secunda determinat veritatem, ibi, omnibus autem potentiis.
	Prima autem dividitur in duas.
	In prima excludit opinionem dicentium nihil esse possibile, nisi quando est actu.
	In secunda excludit opinionem dicentium e converso omnia esse possibilia, licet non sint actu, ibi, si autem est quod dictum est possibile.
	Circa primum duo facit.
	Primo excludit dictam positionem erroneam.
	Secundo ostendit quid sit esse possibile, et quid sit esse actu, ibi, est autem possibile.
	Circa primum tria facit.
	Primo ponit opinionem.
	Secundo destruit eam, ibi, quibus accidentia et cetera.
	Tertio concludit suam intentionem, ibi, si ergo non contingit.
	Dicit ergo primo, quod quidam dixerunt quod tunc solum est aliquid in potentia, quando est in actu; utputa quod ille qui non aedificat actu, non potest aedificare; sed tunc solum potest, quando actu aedificat.
	Et similiter dicunt de aliis.
	Et ratio huius positionis esse videtur, quia opinabantur quod omnia ex necessitate contingerent secundum aliquam commixtionem causarum.
	Et sic, si omnia ex necessitate eveniunt, sequitur quod ea quae non eveniunt, non possibile est esse.</p>
</div3>

<A NAME="83367"/>
<div3><head>n. 2</head>
<p>Deinde cum dicit quibus accidentia ponit rationes contra praedictam positionem ducentes ad inconvenientia: quarum prima talis est.
	Aedificantem esse, est esse potentem aedificare.
	Si igitur nullus est potens facere nisi quando facit, non est aliquis aedificator nisi quando aedificat; et similiter est de aliis artibus.
	Nam omnes artes sunt potentiae quaedam, ut dictum est.
	Sequitur ergo quod nullus habeat artem aliquam, nisi quando secundum eam operatur.</p>
</div3>

<A NAME="83368"/>
<div3><head>n. 3</head>
<p>Sed id ostenditur impossibile, suppositis duobus: quorum unum est, quod ille, qui prius non habuit aliquam artem, impossibile est quod eam habeat postmodum, nisi addiscat eam, vel eam aliquo modo accipiat, scilicet inveniendo.</p>
</div3>

<A NAME="83369"/>
<div3><head>n. 4</head>
<p>Aliud est, quod si quis habuit aliquam artem, impossibile est eum postmodum non habere eamdem, nisi eam aliquo modo abiiciat, vel per oblivionem, aut per aliquam infirmitatem, aut per longitudinem temporis, quo aliquis scientia non utitur.
	Haec enim est causa oblivionis.
	Non autem potest esse quod aliquis amittat artem corrupta re, sicut quandoque convenit quod vera cognitio amittitur mutata re; ut cum quis opinatur vere Socratem sedere, eo surgente perit eius vera opinio: hoc autem non potest dici circa artem.
	Nam ars non est cognitio eius quod est, sed eius quod faciendum est.
	Et ita quamdiu durat materia, ex qua ars potest aliquid facere, semper res artis est.
	Unde non potest ars amitti corrupta re nisi modis praemissis.</p>
</div3>

<A NAME="83370"/>
<div3><head>n. 5</head>
<p>Ex his autem duobus propositis philosophus sic arguit.
	Si aliquis non habet artem nisi quando ea utitur, tunc quando incipit uti, de novo habet artem; ergo oportet vel quod discat eam, vel qualitercumque acquirat eam.
	Et similiter quando desinit uti arte, sequitur quod arte careat; et ita amittet artem quam prius habebat, vel oblivione, vel passione, vel tempore.
	Quorum utrumque patet esse falsum.
	Non igitur verum est quod solum tunc aliquis habeat potentiam quando operatur.</p>
</div3>

<A NAME="83371"/>
<div3><head>n. 6</head>
<p>Deinde cum dicit et inanimata secundam rationem ponit, quae quidem procedit in irrationabilibus, quae sunt in rebus inanimatis, scilicet calidum et frigidum, dulce et amarum, et alia huiusmodi, quae sunt principia activa immutantia sensus, et ita sunt quaedam potentiae.
	Si igitur potentia non inest alicui nisi quando agit, sequitur quod nihil est calidum vel frigidum, dulce vel amarum, et huiusmodi, nisi quando sentitur immutans sensum.
	Hoc autem patet esse falsum.
	Nam si hoc esset verum, sequeretur quod opinio Protagorae esset vera, quae dicebat omnes proprietates et naturas rerum consistere solum in sentiri et opinari.
	Ex quo consequebatur contradictoria simul esse vera, cum diversi circa idem contradictorie opinentur.
	Contra quam opinionem philosophus in quarto superius disputavit.
	Falsum est igitur quod potentia non sit sine actu.</p>
</div3>

<A NAME="83372"/>
<div3><head>n. 7</head>
<p>Deinde cum dicit at vero tertiam rationem ponit, quae talis est.
	Sensus est potentia quaedam.
	Si igitur potentia non est absque actu, sequetur quod aliquis non habeat sensum nisi quando sentit, utputa visum aut auditum.
	Sed ille qui non habet visum, cum sit natus habere, est caecus; et qui non habet auditum est surdus.
	Sic igitur eadem die frequenter erit surdus et caecus; quod manifeste est falsum.
	Nam caecus non fit postea videns, neque surdus audiens.</p>
</div3>

<A NAME="83373"/>
<div3><head>n. 8</head>
<p>Deinde cum dicit amplius si quartam rationem ponit, quae talis est.
	Impossibile est agere quod caret potentia.
	Si igitur aliquis non habet potentiam nisi quando agit, sequetur quod quando aliquis non agit, impossibile sit ipsum agere.
	Sed quicumque dicit aliquid esse aut futurum esse quod impossibile est fieri, mentitur.
	Et hoc patet ex ipsa significatione huius nominis, impossibile.
	Nam impossibile dicitur falsum quod non potest contingere.
	Sequitur igitur quod id quod non est, nullo modo possit fieri.
	Et ita ista potentia tollet motum et generationem; quia stans semper stabit, et sedens semper sedebit.
	Si enim aliquis sedet, nunquam postea stabit; quia dum non stat, non habet potentiam standi.
	Et ita non possibile est eum stare, et per consequens impossibile eum surgere.
	Et similiter quod non est album, impossibile erit esse album.
	Et ita non poterit dealbari.
	Et similiter in omnibus aliis.</p>
</div3>

<A NAME="83374"/>
<div3><head>n. 9</head>
<p>Deinde cum dicit si ergo concludit suam intentionem, dicens, quod si praedicta inconvenientia non possunt concedi, manifestum est quod potentia et actus diversa sunt.
	Sed illi, qui ponunt positionem praedictam, faciunt potentiam et actum esse idem, in eo quod dicunt tunc solum aliquid esse in potentia, quando est actu.
	Ex quo patet quod non parvum quid a natura destruere intendunt.
	Tollunt enim motum et generationem, ut dictum est.
	Unde, cum hoc non possit sustineri, manifestum est quod aliquid est possibile esse quod tamen non est, quod aliquid est possibile non esse, et tamen est.
	Et <hi>similiter in aliis categoriis</hi>, idest praedicamentis; quia possibile est aliquem vadere et non vadit, et e converso non vadere qui vadit.</p>
</div3>

<A NAME="83375"/>
<div3><head>n. 10</head>
<p>Deinde cum dicit est autem ostendit quid sit esse in potentia, et quid esse in actu.
	Et primo quid sit esse in potentia, dicens, quod id dicitur esse in potentia, quod si ponatur esse actu, nihil impossibile sequitur.
	Ut si dicatur, aliquem possibile est sedere, si ponatur ipsum sedere non accidit aliquod impossibile.
	Et similiter de moveri et movere, et de aliis huiusmodi.</p>
</div3>

<A NAME="83376"/>
<div3><head>n. 11</head>
<p>Secundo ibi, venit autem ostendit quid sit esse in actu; et dicit, quod hoc nomen actus, quod ponitur ad significandum endelechiam et perfectionem, scilicet formam, et alia huiusmodi, sicut sunt quaecumque operationes, veniunt maxime ex motibus quantum ad originem vocabuli.
	Cum enim nomina sint signa intelligibilium conceptionum, illis primo imponimus nomina, quae primo intelligimus, licet sint posteriora secundum ordinem naturae.
	Inter alios autem actus, maxime est nobis notus et apparens motus, qui sensibiliter a nobis videtur.
	Et ideo ei primo impositum fuit nomen actus, et a motu ad alia derivatum est.</p>
</div3>

<A NAME="83377"/>
<div3><head>n. 12</head>
<p>Et propter hoc moveri non attribuitur non existentibus; licet quaedam alia praedicata non existentibus attribuantur.
	Dicimus enim non entia esse intelligibilia vel opinabilia, aut etiam concupiscibilia, sed non dicimus ea esse mota.
	Quia, cum moveri significet esse actu, sequeretur quod non entia actu essent actu; quod patet esse falsum.
	Etsi enim quaedam non entia sint in potentia, tamen ideo non dicuntur esse, quia non sunt in actu.</p>
</div3>

<A NAME="83378"/>
<div3><head>n. 13</head>
<p>Deinde cum dicit si autem postquam philosophus destruxit opinionem dicentium nihil esse possibile nisi quando est actu, hic destruit contrariam opinionem dicentium omnia possibilia: et circa hoc duo facit.
	Primo destruit hanc positionem.
	Secundo determinat quamdam veritatem circa consequentiam possibilium, ibi, simul autem palam.
	Dicit ergo primo, quod si verum est quod aliquid dicatur esse possibile ex eo quod aliquid sequitur, secundum quod dictum est, quod possibile est, quod si ponatur esse, non sequitur impossibile; manifestum est quod non contingit verum esse hoc quod dicunt quidam, quod unumquodque possibile est, etiam si nunquam futurum sit.
	Ita quod per hanc positionem impossibilia tolluntur.
	Sicut si aliquis dicat diametrum quadrati commensurari lateri esse possibile, sed tamen non commensurabitur, et eodem modo dicatur de aliis impossibilibus, et non cogitet quod diametrum quadrati commensurari lateri est impossibile: dico quod ponentes hanc positionem, quantum ad aliquid dicunt verum, et quantum ad aliquid dicunt falsum.</p>
</div3>

<A NAME="83379"/>
<div3><head>n. 14</head>
<p>Sunt enim aliqua, de quibus nihil prohibebit dicere quod sunt possibilia esse aut fieri, cum tamen nunquam sint futura, nec unquam fiant; sed hoc non potest dici de omnibus.
	Sed secundum ea quae superius dicta sunt, et quae nunc oportet nos supponere, illa solum possibile est esse aut fieri, licet non sint, quibus positis non sequitur aliquid impossibile.
	Posito autem quod diametrum commensuraretur, sequitur aliquid impossibile.
	Et ideo non potest dici quod diametrum commensurari, sit possibile.
	Est enim non solum falsum, sed impossibile.</p>
</div3>

<A NAME="83380"/>
<div3><head>n. 15</head>
<p>Quaedam vero sunt falsa tantum, sed non impossibilia, sicut Socratem sedere et stare.
	Non enim idem est falsum esse et esse impossibile; sicut te stare nunc est falsum, sed non impossibile.
	Praedicta ergo positio quantum ad aliqua, vera est, quia quaedam sunt possibilia, licet sint falsa.
	Non autem quantum ad omnia; quia quaedam sunt falsa et impossibilia.</p>
</div3>

<A NAME="83381"/>
<div3><head>n. 16</head>
<p>Deinde cum dicit simul autem quia dixerat quod possibile iudicatur aliquid ex hoc, quod ex ipso non sequitur impossibile, ostendit qualiter habeant se consequentia possibilia; dicens, quod ex definitione possibilis superius posita non solum destruitur praemissa positio, sed etiam simul est manifestum quod si alicuius conditionalis antecedens est possibile, et consequens possibile erit.
	Ut si haec conditionalis sit vera, si est a est b, necesse est si a sit possibile, quod b sit possibile.</p>
</div3>

<A NAME="83382"/>
<div3><head>n. 17</head>
<p>Sciendum tamen est ad huius intellectum, quod possibile dupliciter dicitur.
	Uno modo secundum quod dividitur contra necesse; sicut dicimus illa possibilia quae contingunt esse et non esse.
	Et sic accepto possibili, non habet locum quod hic dicitur.
	Nihil enim prohibet quod antecedens sit contingens esse et non esse, consequens tamen sit necessarium; sicut patet in hac conditionali, si Socrates ridet, est homo.</p>
</div3>

<A NAME="83383"/>
<div3><head>n. 18</head>
<p>Alio vero modo possibile dicitur secundum quod est commune ad ea quae sunt necessaria, et ad ea quae contingunt esse et non esse, prout possibile contra impossibile dividitur.
	Et sic loquitur hic philosophus; dicens de possibili, quod necesse est consequens esse possibile, si antecedens fuit possibile.</p>
</div3>

<A NAME="83384"/>
<div3><head>n. 19</head>
<p>Detur enim haec conditionalis esse vera, si est a, est b, et detur antecedens, scilicet a, esse possibile.
	Aut igitur necesse est b esse possibile, aut non.
	Si est necesse, habetur propositum.
	Si non est necesse, nihil prohibet ponere oppositum, scilicet b non esse possibile.
	Sed haec non potest stare.
	Nam a ponitur esse possibile; et quando ponitur esse possibile, simul ponitur quod nihil impossibile sequitur ex eo.
	Sic enim superius definitum est possibile, ad quod nihil sequitur impossibile.
	Sed b sequitur ad a, ut positum est; et b ponebatur esse impossibile.
	Nam idem est esse impossibile, quod non esse possibile.
	Igitur a non erit possibile, si sequitur ad ipsum b quod erat impossibile.
	Ponatur ergo b esse impossibile: et si est impossibile, et posito a, necesse est esse b, erit ergo impossibile et primum et secundum, scilicet a et b.</p>
</div3>

<A NAME="83385"/>
<div3><head>n. 20</head>
<p>Ubi advertendum est quod bene sequitur, si consequens est impossibile, quod antecedens sit impossibile; non tamen e converso.
	Nihil enim prohibet ex impossibili sequi aliquid necessarium, ut in hac conditionali: si homo est asinus, homo est animal.
	Unde non sic intelligendum est quod philosophus dicit hic, si primum erat impossibile, idest antecedens, ergo et secundum erat impossibile, scilicet consequens.
	Sed ita debet intelligi: si consequens est impossibile, utrumque erit impossibile.
	Sic ergo manifestum est quod si sic se habent, scilicet a et b, quod a existente, necesse est b esse, et necessario sequitur quod si a est possibile, quod b erit possibile.
	Et si b non est possibile, a possibili existente, non ita se habebunt a et b ut positum est, scilicet quod ad a sequitur b.
	Sed oportet quod a possibili existente, necesse est b possibile esse, si existente a, necesse est esse b.
	Cum enim dico: si est a, est b, hoc significatur quod necesse sit b esse possibile si a possibile est; ita tamen quod quando et eodem modo sit possibile b esse, quando et quomodo est possibile a.
	Non enim possibile est ut sit quocumque tempore et quocumque modo.</p>

</div3></div2>
<div2 n="4"><head>Lectio 4</head>
<A NAME="83386"/>
<div3><head>n. 1</head>
<p>Postquam philosophus exclusit falsas opiniones circa potentiam et actum, hic determinat veritatem; et circa hoc duo facit.
	Primo ostendit quomodo actus praecedat potentiam in subiecto.
	Secundo quomodo potentia praecedens actum, ad actum reducatur, ibi, quoniam autem possibile.
	Dicit ergo primo, quod cum potentiarum quaedam sint inditae his quorum sunt, sicut sensus animalibus; quaedam vero per consuetudinem acquirantur, sicut ars tibicinandi et aliae huiusmodi artes operativae; quaedam vero acquirantur per doctrinam sive disciplinam, sicut medicina et aliae huiusmodi artes: dictarum potentiarum quaecumque per consuetudinem et rationem nobis insunt, necesse est primum agere et praeexercitari in eorum actibus antequam acquirantur; sicut tibicinando, aliquis fit tibicinator; et considerando medicinalia, aliquis fit medicus.
	Sed aliae potentiae, quae non acquiruntur per consuetudinem, sed insunt a natura et sunt in patiendo, sicut patet de potentiis sensitivis, non procedunt a suis actibus.
	Non enim aliquis videndo acquirit sensum visus; sed ex eo quod potentiam visivam habet, fit actu videns.</p>
</div3>

<A NAME="83387"/>
<div3><head>n. 2</head>
<p>Deinde cum dicit quoniam autem ostendit quomodo potentiae praecedentes actum reducuntur ad actum; et circa hoc duo facit.
	Primo enim ostendit quomodo in hoc differunt diversae potentiae adinvicem, scilicet rationales et irrationales.
	Secundo ostendit qualiter rationales potentiae ad actum reducantur, ibi, necesse ergo.
	Circa primum tria facit.
	Primo praemittit quaedam necessaria ad praedictam differentiam considerandam: quorum unum est, quod in ratione possibilis oportet multa considerare.
	Non enim dicitur possibile respectu cuiusque, sed respectu alicuius determinati.
	Unde oportet possibile, esse aliquid possibile, utputa ambulare vel sedere.
	Et similiter quod potest aliquid facere vel pati, non potest illud quocumque tempore facere aut pati; sicut arbor non potest fructificare nisi determinato tempore.
	Et ideo cum dicitur aliquid esse possibile, oportet determinare quando sit possibile.
	Et similiter oportet determinare quomodo sit possibile.
	Non enim possibile, quocumque modo potest agere aliquid vel pati; sicut aliquis sic potest ambulare, scilicet tarde, non autem velociter.
	Et simile est de aliis circumstantiis quae consueverunt determinari in definitionibus rerum; sicut quo instrumento, quo loco, et alia huiusmodi.</p>
</div3>

<A NAME="83388"/>
<div3><head>n. 3</head>
<p>Aliud quod praetermittit est, quod quaedam sunt possibilia secundum rationem, et potentiae horum possibilium sunt rationales.
	Quaedam vero possibilia sunt irrationalia, et potentiae irrationales.
	Et quidem potentiae rationales non possunt esse nisi in rebus animatis; sed potentiae irrationales possunt esse in ambobus, scilicet in rebus animatis et inanimatis.
	Et non solum in plantis et brutis animalibus, quae ratione carent, sed etiam in ipsis hominibus, in quibus inveniuntur quaedam principia actionum et passionum quae sunt sine ratione, ut potentia nutritiva et augmentativa, et gravitas, et alia huiusmodi.</p>
</div3>

<A NAME="83389"/>
<div3><head>n. 4</head>
<p>Secundo ibi, tales quidem ponit differentiam praedictarum potentiarum; dicens, quod in potentiis irrationabilibus necesse est, quando passivum appropinquat activo, in illa dispositione qua passivum potest pati et activum potest agere, necesse est quod unum patiatur et alterum agat; ut patet quando combustibile applicatur igni.
	In potentiis vero rationalibus, non est necessarium: non enim necesse est aedificatorem aedificare quantumcumque sibi materia appropinquaret.</p>
</div3>

<A NAME="83390"/>
<div3><head>n. 5</head>
<p>Tertio ibi, hae quidem assignat causam praedictae differentiae; dicens, quod potentiae irrationales ita se habent, quod una est factiva tantum unius; et ideo praesente passivo necesse est quod faciat illud unum cuius est factiva.
	Sed una et eadem potentia rationalis est factiva contrariorum, ut superius habitum est.
	Si igitur necessarium esset, quod praesente passivo faceret illud cuius est factiva, sequeretur quod simul faceret contraria; quod est impossibile.
	Sicut si medicus induceret sanitatem et aegritudinem.</p>
</div3>

<A NAME="83391"/>
<div3><head>n. 6</head>
<p>Deinde cum dicit necesse ergo ostendit quid requiratur ad hoc quod potentiae rationales exeant in actum, ex quo non sufficit propinquitas passi.
	Et circa hoc tria facit.
	Primo ostendit per quid potentia rationalis reducatur in actum: concludens ex dictis, quod cum potentia rationalis se habeat communiter ad duo contraria, et ita cum a causa communi non procedat effectus determinatus, nisi sit aliquid proprium quod causam communem ad hunc effectum magis determinet quam ad illum, sequitur quod necesse est, praeter potentiam rationalem, quae est communis ad duo contraria, poni aliquid, quod appropriet eam ad alterum faciendum ad hoc quod exeat in actum.
	Hoc <hi>autem est appetitus aut prohaeresis</hi>, idest electio quorumcumque, idest electio quae pertinet ad rationem.
	Quod enim aliquis considerat, hoc facit; ita tamen si existit in dispositione, qua est potens agere, et passivum adsit.
	Unde sicut potens potentia irrationali necessario agit, passivo appropinquante; ita omne potens secundum rationem, necesse est quod faciat quando desiderat illud cuius habet potentiam, et eo modo quo habet.
	Habet autem potentiam faciendi cum passivum praesens fuerit, et ita se habeat quod possit pati; aliter facere non posset.</p>
</div3>

<A NAME="83392"/>
<div3><head>n. 7</head>
<p>Secundo ibi, nullo namque respondet tacitae quaestioni.
	Posset enim aliquis quaerere, quare, cum dixerit quod omne potens secundum rationem quando desiderat, necessario agit passivo praesente, non addit, si nihil prohibet exterius.
	Sed ipse respondet, quod illud, scilicet nullo exteriorum prohibente, non oportet addere.
	Dictum est enim quod necesse est agere si habeat potentiam, quae est sufficiens ad faciendum.
	Sed hoc non est quolibet modo; sed quando illud quod habet potentiam, aliquo modo se habet: et in hoc excluduntur ea quae exterius prohibent.
	Nam ea quae exterius prohibent, removent aliqua eorum quae posita sunt superius in determinatione communi possibilis; ut scilicet vel non sit possibile tunc, vel non possibile hoc modo, vel aliquid huiusmodi.</p>
</div3>

<A NAME="83393"/>
<div3><head>n. 8</head>
<p>Tertio ibi, propter quod docet evitare inconveniens, quod primo sequebatur, scilicet quod potentia rationalis simul faceret contraria.
	Non enim sequitur quod, si necesse est quod faciat potentia rationalis quod desiderat, et dato quod aliqui simul velint secundum rationem, aut cupiant secundum appetitum sensitivum, facere duo diversa aut contraria, quod propter hoc faciant.
	Non enim sic habent potentiam contrariorum, quod simul contraria faciant; sed sic faciunt, sicut habent potentiam, ut dictum est.</p>

</div3></div2>
<div2 n="5"><head>Lectio 5</head>
<A NAME="83394"/>
<div3><head>n. 1</head>
<p>Postquam determinavit de potentia, hic determinat de actu; et dividitur in duas partes.
	In prima determinat quid est actus.
	In secunda, quando aliquid est in potentia ad actum, ibi, quando autem potentia.
	Et circa primum duo facit.
	Primo continuat se ad praecedentia; dicens, quod quia dictum est de potentia quae invenitur in rebus mobilibus, quae scilicet est principium motus active et passive, oportet determinare quid est actus, et qualiter se habeat ad potentiam: quia per hoc simul manifestum erit de potentia, cum diviserimus actum.
	Actus enim non tantum invenitur in rebus mobilibus, sed etiam in rebus immobilibus.</p>
</div3>

<A NAME="83395"/>
<div3><head>n. 2</head>
<p>Ex quo manifestum est, cum potentia dicatur ad actum, quod active possibile vel potens, non solum dicatur quod est natum movere active, vel moveri ab alio passive, aut simpliciter, secundum quod dicitur potentia respectu actionis aut passionis communiter, aut modo quodam, secundum quod potentia dicitur respectu eius quod est bene agere aut bene pati; sed etiam dicetur possibile vel potens aliter secundum ordinem ad actum qui est sine motu.
	Licet enim nomen actus a motu originem sumpserit, ut supra dictum est, non tamen solum motus dicitur actus; unde nec dicitur solum possibile in ordine ad motum.
	Et ideo oportet inquirendo de his tractare.</p>
</div3>

<A NAME="83396"/>
<div3><head>n. 3</head>
<p>Secundo ibi, est autem determinat de actu.
	Et primo ostendit quid sit actus.
	Secundo quomodo diversimode dicatur in diversis, ibi, dicuntur autem actu.
	Circa primum duo facit.
	Primo ostendit quid est actus; dicens, quod actus est, quando res est, nec tamen ita est sicut quando est in potentia.
	Dicimus enim in ligno esse imaginem Mercurii potentia, et non actu, antequam lignum sculpatur; sed si sculptum fuit, tunc dicitur esse in actu imago Mercurii in ligno.
	Et similiter in aliquo toto continuo pars eius.
	Pars enim, puta medietas, est in potentia, inquantum possibile est ut pars illa auferatur a toto per divisionem totius; sed diviso toto, iam erit pars illa in actu.
	Et similiter sciens et non speculans, est potens considerare sine consideratione; sed hoc scilicet speculari sive considerare, est esse in actu.</p>
</div3>

<A NAME="83397"/>
<div3><head>n. 4</head>
<p>Deinde cum dicit palam autem respondet quaestioni tacitae.
	Posset enim aliquis quaerere ab eo, ut ostenderet quid sit actus per definitionem.
	Sed ipse respondet dicens, quod inducendo in singularibus per exempla manifestari potest illud quod volumus dicere, scilicet quid est actus, <hi>et non oportet cuiuslibet rei quaerere terminum</hi>, idest definitionem.
	Nam prima simplicia definiri non possunt, cum non sit in definitionibus abire in infinitum.
	Actus autem est de primis simplicibus; unde definiri non potest.</p>
</div3>

<A NAME="83398"/>
<div3><head>n. 5</head>
<p>Sed per proportionem aliquorum duorum adinvicem, potest videri quid est actus.
	Ut si accipiamus proportionem aedificantis ad aedificabile, et vigilantis ad dormientem, et eius qui videt ad eum qui habet clausos oculos cum habeat potentiam visivam, et eius <hi>quod segregatur a materia</hi>, idest per operationem artis vel naturae formatur, et ita a materia informi segregatur; et similiter per separationem eius quod est praeparatum, ad illud quod non est praeparatum, sive quod est elaboratum ad id quod non est elaboratum.
	Sed quorumlibet sic differentium altera pars erit actus, et altera potentia.
	Et ita proportionaliter ex particularibus exemplis possumus venire ad cognoscendum quid sit actus et potentia.</p>
</div3>

<A NAME="83399"/>
<div3><head>n. 6</head>
<p>Deinde cum dicit dicuntur autem ostendit, quod diversimode dicatur actus.
	Et ponit duas diversitates: quarum prima est, quod actus dicitur vel actus, vel operatio.
	Ad hanc diversitatem actus insinuandam dicit primo, quod non omnia dicimus similiter esse actu, sed hoc diversimode.
	Et haec diversitas considerari potest per diversas proportiones.
	Potest enim sic accipi proportio, ut dicamus, quod sicut hoc est in hoc, ita hoc in hoc.
	Utputa visus sicut est in oculo, ita auditus in aure.
	Et per hunc modum proportionis accipitur comparatio substantiae, idest formae, ad materiam; nam forma in materia dicitur esse.</p>
</div3>

<A NAME="83400"/>
<div3><head>n. 7</head>
<p>Alius modus proportionis est, ut dicamus quod sicut habet se hoc ad hoc, ita hoc ad hoc; puta sicut se habet visus ad videndum, ita auditus ad audiendum.
	Et per hunc modum proportionis accipitur comparatio motus ad potentiam motivam, vel cuiuscumque operationis ad potentiam operativam.</p>
</div3>

<A NAME="83401"/>
<div3><head>n. 8</head>
<p>Secundo ibi aliter autem ponit aliam diversitatem actus; dicens, quod infinitum, et inane sive vacuum, et quaecumque huiusmodi sunt, aliter dicuntur esse in potentia et actu, quam multa alia entia.
	Utputa videns, et vadens, et visibile.
	Huiusmodi enim convenit aliquando simpliciter esse vel in potentia tantum, vel in actu tantum; sicut visibile in actu tantum, quando videtur, et in potentia tantum, quando potest videri et non videtur.</p>
</div3>

<A NAME="83402"/>
<div3><head>n. 9</head>
<p>Sed infinitum non ita dicitur in potentia, ut quandoque sit separatum in actu tantum.
	Sed actus et potentia distinguuntur ratione et cognitione in infinito.
	Puta in infinito secundum divisionem dicitur esse actus cum potentia simul, eo quod nunquam deficit potentia dividendi: quando enim dividitur in actu, adhuc est ulterius divisibile in potentia.
	Nunquam autem separatur actus a potentia, ut scilicet quandoque sit totum divisum in actu, et non sit ulterius divisibile in potentia.
	Et similiter est considerandum in vacuo.
	Possibile enim est locum evacuari ab hoc corpore, non ut sit totum vacuum: remanet enim plenus alio corpore.
	Et sic semper in vacuo remanet potentia coniuncta actui.
	Et idem est in motu, et tempore, et huiusmodi aliis, quae non habent esse perfectum.
	Deinde in fine epilogat quod dixit.
	Et est planum in litera.</p>

</div3></div2>
<div2 n="6"><head>Lectio 6</head>
<A NAME="83403"/>
<div3><head>n. 1</head>
<p>Postquam manifestavit philosophus quid est actus, hic intendit ostendere quando et in quali dispositione existens aliquid dicatur esse in potentia ad actum.
	Et circa hoc duo facit.
	Primo dicit de quo est intentio, dicens, quod determinandum est quando aliquid est in potentia, et quando non.
	Non enim quandocumque, et qualitercumque dispositum, aliquid potest dici esse in potentia, etiam ad id quod fit ex eo.
	Nunquam enim poterit dici, quod terra sit in potentia homo.
	Manifestum est enim quod non; sed magis tunc dicitur esse in potentia homo, quando ex praecedenti materia iam factum est sperma.
	Et forte neque adhuc est in potentia homo, ut infra patebit.</p>
</div3>

<A NAME="83404"/>
<div3><head>n. 2</head>
<p>Secundo ibi, quemadmodum igitur solvit propositam quaestionem.
	Et circa hoc duo facit.
	Primo ostendit in quali dispositione materia existens, dicatur esse in potentia ad actum.
	Secundo quod a materia in tali dispositione denominatur solum id quod est in materia, ibi, videtur autem quod dicimus.
	Circa primum, considerandum est, quod sicut septimo superius dixit, quarumdam artium effectus contingunt etiam sine arte.
	Domus enim non fit sine arte, sed sanitas fit sine arte medicinae ex sola operatione naturae.
	Et licet id quod fit a natura, non sit fortuitum neque casuale, eo quod natura est causa agens per se, fortuna vero et casus est causa agens per accidens, tamen ex eo quod ille qui sanatur a natura, sanatur praeter intentionem artis, dicitur sanari a fortuna.
	Nihil enim prohibet aliquid non esse fortuitum in se, quod tamen dicitur fortuitum per comparationem ad aliquem, qui non considerat causam per se talis effectus.</p>
</div3>

<A NAME="83405"/>
<div3><head>n. 3</head>
<p>Dicit ergo, quod non quicumque vel in qualibet dispositione existens, sanatur a medicina vel a fortuna; sed est aliquod possibile in determinata dispositione, quod sanetur vel a natura vel ab arte.
	Quibuslibet enim activis respondent determinata passiva.
	Illud autem possibile, quod unica actione natura vel ars potest in actum sanitatis reducere, est sanum in potentia.</p>
</div3>

<A NAME="83406"/>
<div3><head>n. 4</head>
<p>Et ut plenius cognoscatur, subiungit definitionem huius possibilis, et quantum ad operationem artis, et quantum ad operationem naturae.
	Dicit ergo quod est possibile, quod ex potentia ente, ens fit actu ab intellectu, sine arte. <hi>Terminus enim</hi>, idest definitio est quando statim cum vult artifex facit id esse actu, si nihil exterius prohibeat.
	Et tunc potentia dicitur esse sanum, quia per unam operationem artis fit sanum.
	In illis autem, quae sanantur per naturam, dicitur esse aliquid in potentia sanum, quando non est aliquid prohibens sanitatem, quod debeat moveri vel transmutari prius quam intrinseca virtus sanans effectum habeat in sanando.</p>
</div3>

<A NAME="83407"/>
<div3><head>n. 5</head>
<p>Et sicut diximus de sanatione quae fit ab arte, ita potest dici de aliis quae per artem fiunt.
	Nam tunc materia est in potentia domus, quando nihil eorum quae sunt in materia, prohibet domum fieri statim una actione, nec est aliquid quod oporteat addi, vel auferri, vel mutari, antequam materia formetur in domum.
	Sicut lutum oportet transmutari, antequam ex eo fiant lateres: ex arboribus autem oportet aliquid auferri per dolationem, et addi per compaginationem, ad hoc quod componatur domus.
	Unde lutum et arbores non sunt potentia domus, sed lateres et ligna iam praeparata.</p>
</div3>

<A NAME="83408"/>
<div3><head>n. 6</head>
<p>Et similiter est in aliis; sive habeant principium perfectionis extra, sicut sunt artificialia; sive intra, sicut naturalia.
	Et tunc semper sunt in potentia ad actum, quando nullo exterius prohibente, per proprium principium activum possunt reduci in actum.
	Tale autem nondum est sperma.
	Oportet enim quod mediantibus permutationibus multis ex eo fiat animal.
	Sed quando iam per proprium principium activum potest fieri tale, scilicet actu existens, tunc iam est in potentia.</p>
</div3>

<A NAME="83409"/>
<div3><head>n. 7</head>
<p>Sed illa, quae oportet transmutari antequam sint statim reducibilia in actum, indigent alio principio activo, scilicet praeparante materiam, quod interdum est aliud a perficiente, quod inducit ultimam formam.
	Sicut patet quod terra nondum est in potentia statua; non enim una actione nec uno agente reducitur in actum; sed prius per naturam transmutatur, et fit aes, et postea per artem fit statua.</p>
</div3>

<A NAME="83410"/>
<div3><head>n. 8</head>
<p>Deinde cum dicit videtur autem ostendit, quod a tali materia, quae est in potentia ad actum, denominatur mixtum.
	Et circa hoc tria facit.
	Primo ostendit qualiter mixtum a materia denominatur; dicens quod id quod fit a materia, non dicitur hoc, <hi>sed ecininum</hi>, quod Latine non dicitur, sed per consuetudinem Graecum est denominativum ad significandum illud, quod est ex altero tamquam ex materia: ac si dicatur: materia non praedicatur in abstracto de eo quod est ex materia, sed denominative.
	Sicut arca non est lignum, sed lignea, et lignum non est terra, sed terreum.
	Et iterum, si terra habeat aliam materiam priorem, terra non erit illud, <hi>sed ecininum</hi>, idest non praedicatur de terra in abstracto, sed denominative.</p>
</div3>

<A NAME="83411"/>
<div3><head>n. 9</head>
<p>Ita tamen fiat talis praedicatio, quod semper id quod est in potentia secundum modum determinatum, praedicatur de eo, quod est immediate posterius.
	Ut terra, quae non potest dici potentia arca, non praedicatur de arca, nec in abstracto nec denominative.
	Arca enim neque est terra, neque terrea, sed lignea.
	Lignum enim est in potentia arca et materia arcae.
	Universaliter est quidem lignum arcae, particulariter vero hoc lignum huius arcae.</p>
</div3>

<A NAME="83412"/>
<div3><head>n. 10</head>
<p>Si vero est aliquid primum, quod non dicitur de alio <hi>ecininum</hi>, idest quod non habet aliquid quod de eo quidem denominative praedicetur modo praedicto, hoc erit materia prima.
	Sicut si aer est materia terrae, ut quidam dixerunt, aer praedicabitur de terra denominative, ut dicatur terra est aerea.
	Et similiter dicetur aer igneus et non ignis, si ignis est materia eius.
	Ignis autem, si non denominatur ab aliqua priori materia, erit materia prima, secundum positionem Heracliti.
	Sed hic oportet adiungere: si sit aliquid existens, ad differentiam universalis; nam universale praedicatur etiam de aliis, et alia non praedicantur de eo; nec tamen est materia, cum non sit aliquid subsistens.
	Universale enim et subiectum differunt per hoc, quod subiectum est hoc aliquid, non autem universale.</p>
</div3>

<A NAME="83413"/>
<div3><head>n. 11</head>
<p>Secundo ibi, ut puta ponit similitudinem praedicationis denominativae: dicens, quod sicut id quod subiicitur passionibus, ut homo, corpus et animal, recipit denominativam praedicationem passionum: sic, id quod est ex materia, recipit denominativam praedicationem materiae.
	Nam <hi>passio est musicum et album</hi>.
	Dicitur autem subiectum, cui advenit musica, non esse musica in abstracto, sed musicum denominatione: et homo non dicitur albedo, sed album.
	Neque etiam homo dicitur ambulatio aut motus abstractive, sed ambulans aut motum, <hi>ut ecininum</hi>, idest denominatum.</p>
</div3>

<A NAME="83414"/>
<div3><head>n. 12</head>
<p>Tertio ibi, quaecumque quidem ponit comparationem utriusque denominationis: et dicit, quod quaecumque sic praedicantur denominative, sicut ista accidentia, ultimum, quod sustentat ea, est substantia: sed quaecumque non praedicantur sic denominative, sed id quod praedicatur denominative, est quaedam species, et hoc aliquid, ut lignum aut terra, ultimum in talibus praedicationibus quod sustentat alia, est materia et substantia materialis.
	Et convenienter <hi>accidit dici ecininum</hi>, idest denominative <hi>secundum materiam et passiones</hi>, idest accidentia, quae ambo sunt indeterminata.
	Nam et accidens determinatur et definitur per subiectum, et materia per id ad quod est in potentia.
	Ultimo epilogat quod dictum est, et est manifestum.</p>

</div3></div2>
<div2 n="7"><head>Lectio 7</head>
<A NAME="83415"/>
<div3><head>n. 1</head>
<p>Postquam determinavit philosophus de potentia et actu, hic comparat ea adinvicem: et dividitur in tres partes.
	In prima comparat ea adinvicem secundum prius et posterius.
	In secunda secundum bene et male, ibi, quod autem melior et honorabilior.
	In tertia secundum cognitionem veri et falsi, ibi, inveniuntur autem et diagrammata.
	Circa primum duo facit.
	Primo proponit quod intendit: dicens, quod cum supra determinatum sit in quinto quot modis prius dicitur, manifestum est quod actus est prior potentia diversis modis.
	Loquimur autem nunc de potentia non solum secundum quod est principium motus in alio, secundum quod est aliud, ut supra definita est potentia activa; sed universaliter de omni principio, sive sit principium motivum, sive immobilitatis et quietis, aut operationis absque motu existentis, cuiusmodi est intelligere, quia et natura ad idem pertinere videtur quod potentia.</p>
</div3>

<A NAME="83416"/>
<div3><head>n. 2</head>
<p>Est enim natura in eodem genere cum potentia ipsa, quia utrumque est principium motus, licet natura non sit principium motus in alio, sed in eo in quo est, inquantum huiusmodi, ut manifestatur in secundo physicorum.
	Et tamen natura non solum est principium motus, sed etiam quietis.
	Et propter hoc potentia intelligenda est non solum principium motus, sed etiam principium immobilitatis.
	Omni ergo tali potentia, actus prior est, et ratione, et substantia, et etiam tempore quodammodo, alio vero modo non.</p>
</div3>

<A NAME="83417"/>
<div3><head>n. 3</head>
<p>Deinde cum dicit ratione quidem secundo ostendit propositum.
	Et primo, quod actus est prior potentia ratione.
	Secundo ostendit quomodo est prior tempore, et quomodo non, ibi, tempore vero prius.
	Tertio ostendit quod est prior secundum substantiam, ibi, at vero et substantia prius quidem.
	Primum sic probatur.
	Id per quod oportet alterum definiri, est prius eo ratione; sicut animal prius homine, et subiectum accidente.
	Sed potentia non potest definiri nisi per actum.
	Nam prima ratio possibilis in hoc consistit, quod convenit ipsum agere vel esse in actu; sicut aedificator dicitur qui potest aedificare, et speculator qui potest speculari, et visibile dicitur aliquid quod potest videri, et sic est in aliis.
	Ergo est necessarium, quod ratio actus praecedat rationem potentiae, et notitia actus notitiam potentiae.
	Et propter hoc superius Aristoteles manifestavit potentiam definiendo per actum; actum autem non potuit per aliquod aliud definire, sed solum inductive manifestavit.</p>
</div3>

<A NAME="83418"/>
<div3><head>n. 4</head>
<p>Deinde cum dicit tempore vero ostendit quomodo sit actus potentia prior tempore, et quomodo non: et circa hoc duo facit.
	Primo manifestat hoc in potentiis passivis.
	Secundo in potentiis activis quibusdam, ibi, quapropter videtur impossibile.
	Dicit ergo primo, quod actus est prior tempore potentia; ita tamen quod idem specie, est prius agens, vel ens actu quam ens in potentia; sed idem numero est prius tempore in potentia quam in actu.</p>
</div3>

<A NAME="83419"/>
<div3><head>n. 5</head>
<p>Quod sic manifestatur.
	Si enim accipiamus hunc hominem qui est iam actu homo, fuit prius secundum tempus materia, quae erat potentia homo.
	Et similiter prius tempore fuit semen quod potentia est frumentum, quam frumentum actu, <hi>et visivum</hi>, idest habens potentiam videndi, quam videns in actu.
	Sed tamen quaedam existentia in actu fuerunt priora secundum tempus in his existentibus in potentia, scilicet agentia, a quibus reducta sunt in actum.
	Semper enim oportet quod id quod est in potentia ens, sit actu ens ab agente, quod est actu ens.
	Unde homo in potentia fit homo in actu ab homine generante, qui est in actu.
	Et similiter musicum in potentia respicit musicum in actu, discendo a doctore qui est musicus actu.
	Et ita semper eo quod est in potentia, est aliquid prius quod movet, et movens est in actu.
	Unde relinquitur, quod licet idem numero prius tempore sit in potentia quam in actu, tamen aliquod ens in actu secundum idem specie, est etiam prius tempore, quam ens in potentia.</p>
</div3>

<A NAME="83420"/>
<div3><head>n. 6</head>
<p>Et quia posset aliquis dubitare de quibusdam quae dixerat, ideo subiungit ea esse manifesta superius.
	Dictum est enim in superioribus de substantia, scilicet in septimo libro, quod omne quod fit, fit ex aliquo, sicut ex materia, et ab aliquo, sicut ab agente.
	Et hoc etiam agens est specie idem cum eo quod fit.
	Quod manifestum est in generationibus univocis.
	Sed in generationibus aequivocis oportet esse aliquam similitudinem generantis ad genitum, ut ibidem ostensum est.</p>
</div3>

<A NAME="83421"/>
<div3><head>n. 7</head>
<p>Deinde cum dicit quapropter et ostendit ordinem actus et potentiae secundum tempus in quibusdam potentiis activis: et circa hoc tria facit.
	Primo ostendit propositum.
	Dictum enim fuit supra, quod quaedam potentiae operativae sunt quas oportet accipere praeagentes sive praeexercitantes se in eorum actionibus.
	Sicut quae acquiruntur per consuetudinem vel disciplinam.
	Et de his dicit hic quod etiam in eisdem secundum numerum, actus praecedit potentiam.
	Impossibile enim videtur quod aliquis fiat aedificator, qui non prius aedificaverit; aut quod fiat citharaedus, qui non prius citharizaverit.</p>
</div3>

<A NAME="83422"/>
<div3><head>n. 8</head>
<p>Hoc autem inducit concludens ex praemissis.
	Dictum est enim supra, quod potentia musicum fit actu musicum a musico in actu, inquantum scilicet ab eo addiscit.
	Et similiter in aliis est actibus.
	Addiscere autem non poterit artem huiusmodi, nisi exercitando se in actu eius.
	Nam aliquis citharizando, addiscit citharizare.
	Et similiter est in aliis artibus.
	Unde manifestum est quod impossibile est haberi huiusmodi potentias, nisi prius insint actiones earum etiam in eodem secundum numerum.</p>
</div3>

<A NAME="83423"/>
<div3><head>n. 9</head>
<p>Secundo ibi unde sophisticus ponit quamdam sophisticam obiectionem contra praedicta; dicens, quod quidam <hi>sophisticus elenchus factus est</hi>, idest syllogismus apparens contradicens veritati, qui talis est.
	Discens artem operatur actionem artis.
	Sed discens artem non habet artem.
	Ergo qui non habet scientiam nec artem facit id cuius est scientia aut ars.
	Quod videtur contrarium veritati.</p>
</div3>

<A NAME="83424"/>
<div3><head>n. 10</head>
<p>Tertio ibi, sed quia solvit dictam obiectionem, assignando quoddam quod dictum est, et probatum in sexto physicorum.
	Ostensum est ibi quod omne moveri praecedit motum esse, propter divisionem motus.
	Oportet enim quod quacumque parte motus data, cum divisibilis sit, aliquam partem eius accipi, quae iam peracta est, dum pars motus data peragitur.
	Et ideo quicquid movetur, iam quantum ad aliquid motum est.</p>
</div3>

<A NAME="83425"/>
<div3><head>n. 11</head>
<p>Et eadem ratione quicquid fit, iam quantum ad aliquid factum est.
	Licet enim factio in substantia quantum ad introductionem formae substantialis sit indivisibilis, tamen si accipiatur alteratio praecedens cuius terminus est generatio, divisibilis est, et totum potest dici factio.
	Quia igitur quod fit quantum ad aliquid factum est, potest aliqualem operationem habere quod fit eius ad quod terminatur factio; sicut quod calefit potest aliquo modo calefacere, licet non perfecte, sicut id quod iam factum est calidum.
	Et sic, cum discere sit fieri scientem, necesse est quod discens quasi aliquid iam scientiae et artis habeat.
	Unde non est inconveniens si aliqualiter facit operationem artis.
	Non enim eam facit perfecte, sicut qui iam habet artem.</p>
</div3>

<A NAME="83426"/>
<div3><head>n. 12</head>
<p>Sed et in ipsa ratione, naturaliter praeinsunt quaedam semina et principia scientiarum et virtutum, virtute quorum potest homo aliqualiter exire in scientiae et virtutis actum, antequam habeat habitum scientiae et virtutis; quo adepto, operatur perfecte, prius autem imperfecte.
	Ultimo epilogat quod supra dictum est, ut patet in litera.</p>

</div3></div2>
<div2 n="8"><head>Lectio 8</head>
<A NAME="83427"/>
<div3><head>n. 1</head>
<p>Postquam philosophus ostendit quod actus est prior potentia, ratione, et tempore quodammodo, hic ostendit, quod sit prior secundum substantiam: quod erat superius tertio propositum.
	Et dividitur in partes duas.
	In prima ostendit propositum rationibus sumptis ex his, quae quandoque sunt in potentia quandoque in actu.
	In secunda vero per comparationem sempiternorum quae semper sunt actu ad mobilia quae quandoque sunt in potentia, quandoque in actu, ibi, at vero magis proprie.
	Et quia esse prius secundum substantiam est esse prius perfectione, perfectio autem attribuitur duabus causis, scilicet formae et fini; ideo duabus rationibus in parte prima utitur ad propositum ostendendum.
	Quarum prima sumitur ex parte formae.
	Secunda ex parte finis, quae ponitur ibi, et quia omne ad principium vadit.
	Dicit ergo primo, quod non solum actus est prior potentia et ratione et tempore <hi>sed substantia</hi>, idest perfectione.
	Nomine enim substantiae consuevit forma significari per quam aliquid est perfectum.
	Et hoc quidem primum apparet tali ratione: quia ea quae sunt posteriora in generatione, sunt <hi>priora secundum substantiam et speciem</hi>, idest perfectione, quia generatio semper procedit ab imperfecto ad perfectum, sicut vir est posterior generatione quam puer, nam ex puero fit vir, et homo posterius generatione quam sperma.
	Et hoc ideo quia vir et homo iam habent speciem perfectam, puer autem et sperma nondum.
	Cum igitur in eodem secundum numerum actus generatione et tempore sit posterior potentia, ut ex superioribus patet, sequitur quod actus sit prior potentia substantia et ratione.</p>
</div3>

<A NAME="83428"/>
<div3><head>n. 2</head>
<p>Deinde cum dicit et quia ostendit idem ratione sumpta a parte finis: et circa hoc tria facit.
	Primo proponit rationem.
	Secundo manifestat quoddam in ratione suppositum, ibi, non enim ut visum habeant.
	Tertio determinat quoddam quod posset facere dubium circa praedicta, ibi, quoniam vero est horum.
	Dicit ergo primo, quod omne quod fit vadens ad finem, vadit ad quoddam principium.
	Nam finis cuius causa fit aliquid, est quoddam principium.
	Est enim prius in intentione agentis, quia eius causa fit generatio.
	Sed actus est finis potentiae: ergo actus est prior potentia, et principium quoddam eius.</p>
</div3>

<A NAME="83429"/>
<div3><head>n. 3</head>
<p>Deinde cum dicit non enim ostendit quod supra posuerat, scilicet quod actus sit finis potentiae.
	Quod quidem primo manifestat in potentiis activis naturalibus; dicens, quod animalia non vident ut habeant potentiam visivam; sed magis habent potentiam visivam ut videant.
	Et sic manifestum est quod potentia est propter actum, et non e converso.</p>
</div3>

<A NAME="83430"/>
<div3><head>n. 4</head>
<p>Secundo ibi, similiter autem manifestat idem in potentiis rationalibus; dicens, quod ad hoc homines potentiam habent aedificandi ut aedificent; ad hoc habent <hi>theoricam</hi>, scilicet scientiam speculativam, ut speculentur.
	Non autem speculantur ut habeant theoricam, nisi addiscentes, qui meditantur ea quae sunt scientiae speculativae, ut acquirant eam.
	Et hi non perfecte speculantur, sed quodammodo et imperfecte, ut supra dictum est; quia speculari non est propter aliquam indigentiam, sed scientia iam habita uti.
	Discentium autem speculatio est, quia indigent acquirere scientiam.</p>
</div3>

<A NAME="83431"/>
<div3><head>n. 5</head>
<p>Tertio ibi, amplius autem manifestat idem in potentiis passivis; dicens, quod materia est in potentia donec veniat ad formam vel speciem; sed tunc primo est in actu, quando habet speciem.
	Et ita est in omnibus aliis, quae moventur propter finem.
	Unde, sicut docentes putant ad finem pertingere, quando demonstrant discipulum, quem instruxerunt, operantem ea quae sunt artis; ita et natura pertingit ad finem, quando consequitur actum.
	Et sic manifestum est quod actus est finis in motu naturali.</p>
</div3>

<A NAME="83432"/>
<div3><head>n. 6</head>
<p>Quarto ibi, nam si non manifestat propositum deducendo ad inconveniens: dicens, quod si perfectio et finis non consisterent in actu, tunc non videretur differentia inter aliquem sapientem, sicut fuit Mercurius, et aliquem insipientem, sicut fuit Paxonas.
	Si enim perfectio scientiae non esset in agendo, non esset Mercurius manifestatus in sua scientia, si haberet <hi>scientiam interius</hi>, scilicet quantum ad interiorem actum, <hi>aut exterius</hi>, quantum ad exteriorem actum, sicut nec Paxonas.
	Nam per actum scientiae manifestatur aliquis esse sciens, et non per potentiam.
	Operatio enim est finis scientiae.
	Operatio autem est actus quidam.
	Propter quod, nomen actus dicitur ab operatione, ut supra dictum est.
	Et inde derivatum est ad formam, quae dicitur endelechia sive perfectio.</p>
</div3>

<A NAME="83433"/>
<div3><head>n. 7</head>
<p>Deinde cum dicit quoniam vero manifestat quoddam quod poterat esse dubium circa praedicta.
	Quia enim dixerat, quod opus est finis, posset aliquis credere, quod hoc esset verum in omnibus.
	Sed ipse hoc removet, dicens, quod quarumdam activarum potentiarum ultimus finis est solus usus potentiae, et non aliquid operatum per actionem potentiae; sicut ultimus finis potentiae visivae est visio, et praeter eam non fit a potentia visiva aliquod opus operatum.
	In quibusdam vero potentiis activis fit aliquod opus praeter actionem, ut ab arte aedificativa fit domus praeter ipsam aedificationem.</p>
</div3>

<A NAME="83434"/>
<div3><head>n. 8</head>
<p>Tamen haec differentia non facit quod in aliquibus harum potentiarum minus sit actus finis potentiae, et in aliquibus magis; quia ipsa actio est in facto, ut aedificatio in eo quod aedificatur.
	Et aedificatio simul fit et habet esse cum domo.
	Unde, si domus aut aedificatum sit finis, non excluditur quin actus sit finis potentiae.</p>
</div3>

<A NAME="83435"/>
<div3><head>n. 9</head>
<p>Talis autem differentia inter praedictas potentias est consideranda, quod quando praeter actum ipsum potentiae, qui est actio, sit aliquod operatum, actio talium potentiarum est in facto, et actus facti, ut aedificatio in aedificato, et contextio in contexto, et universaliter motus in moto.
	Et hoc ideo, quia quando per actionem potentiae constituitur aliquod operatum, illa actio perficit operatum, et non operantem.
	Unde est in operato sicut actio et perfectio eius, non autem in operante.</p>
</div3>

<A NAME="83436"/>
<div3><head>n. 10</head>
<p>Sed, quando non est aliquod opus operatum praeter actionem potentiae, tunc actio existit in agente et ut perfectio eius, et non transit in aliquid exterius perficiendum; sicut visio est in vidente ut perfectio eius, et speculatio in speculante, et vita in anima, ut per vitam intelligamus opera vitae.
	Unde manifestum est, quod etiam felicitas in tali operatione consistit, quae est in operante, non quae transit in rem exteriorem, cum felicitas sit bonum felicis, et perfectio eius.
	Est enim aliqua vita felicis, scilicet vita perfecta eius.
	Unde sicut vita est in vivente, ita felicitas in felice.
	Et sic patet quod felicitas non consistit nec in aedificando, nec in aliqua huiusmodi actione, quae in exterius transeat, sed in intelligendo et volendo.</p>
</div3>

<A NAME="83437"/>
<div3><head>n. 11</head>
<p>Ultimo autem cum dicit quare manifestum redit ad concludendum principale propositum; dicens, quod manifestum est ex praedictis, quod substantia et forma et species est actus quidam.
	Et ex hoc manifestum est, quod actus est prior quam potentia secundum substantiam et formam.
	Et est prior tempore, ut supra dictum est, quia semper prius exigitur actus secundum quem generans aut movens aut faciens est actu, ante alterum actum quo generatum vel factum est in actu, postquam fuit in potentia; quousque veniatur ad primum movens, quod est in actu tantum.
	Id enim, quod exit de potentia in actum, requirit actum praecedentem in agente, a quo reducitur in actum.</p>

</div3></div2>
<div2 n="9"><head>Lectio 9</head>
<A NAME="83438"/>
<div3><head>n. 1</head>
<p>Superius probavit Aristoteles quod actus erat prior potentia, substantia, definitione, et perfectione, per rationes ex ipsis corruptibilibus sumptas.
	Hic autem idem ostendit per comparationem sempiternorum ad corruptibilia.
	Et dividitur ista pars in duas.
	In prima ostendit propositum.
	In secunda ex proposito ostenso excludit quoddam a Platone dictum, ibi, si ergo aliquae sunt naturae.
	Et circa primum duo facit.
	Primo ostendit propositum, et hoc tali ratione.
	Sempiterna comparantur ad corruptibilia sicut actus ad potentiam.
	Nam sempiterna, inquantum huiusmodi, non sunt in potentia; corruptibilia vero, inquantum huiusmodi, in potentia sunt.
	Sed sempiterna sunt priora corruptibilibus substantia et perfectione: hoc enim manifestum est.
	Ergo actus est potentia prior substantia et perfectione.
	Dicit autem, quod hac ratione magis proprie ostenditur propositum, quia non assumitur actus et potentia in eodem, sed in diversis: quod facit probationem magis evidentem.</p>
</div3>

<A NAME="83439"/>
<div3><head>n. 2</head>
<p>Secundo ibi, ratio vero probat quod supposuerat; scilicet quod nullum sempiternum sit in potentia.
	Et circa hoc duo facit.
	Primo ponit rationem ad ostendendum hoc; quae talis est.
	Omnis potentia simul est contradictionis.
	Dicit autem hoc non de potentia activa: iam enim supra dictum est, quod potentiae irrationales non sunt ad opposita; sed loquitur hic de potentia passiva, secundum quam aliquid dicitur possibile esse et non esse, vel simpliciter, vel secundum quid.</p>
</div3>

<A NAME="83440"/>
<div3><head>n. 3</head>
<p>Hoc autem quod posuerat manifestat per oppositum; quia ubi non est talis potentia, non contingit utraque pars contradictionis.
	Nam quod non est possibile esse, nunquam in aliquo est.
	Si enim non est possibile esse, impossibile est esse, et necesse est non esse.
	Sed id quod possibile est esse, contingit non esse in actu.
	Manifestum est ergo, quod illud quod possibile est esse, contingit esse et non esse.
	Et sic potentia simul contradictionis est, quia idem est in potentia ad esse et non esse.</p>
</div3>

<A NAME="83441"/>
<div3><head>n. 4</head>
<p>Sed id quod potest non esse, contingit non esse.
	Haec enim duo aequipollent.
	Quod autem contingit non esse, est corruptibile, vel simpliciter, vel secundum quid, prout dicitur contingere non esse.
	Sicut si contingat aliquod corpus non esse in aliquo loco, illud est corruptibile secundum locum.
	Et similiter est de quanto et de quali.
	Sed simpliciter est corruptibile, quod potest non esse secundum substantiam.
	Relinquitur ergo, quod omne quod est in potentia, inquantum huiusmodi, corruptibile est.</p>
</div3>

<A NAME="83442"/>
<div3><head>n. 5</head>
<p>Secundo ibi, nihil ergo infert conclusionem ex positione praemissa intentam.
	Et circa hoc tria facit.
	Primo concludit propositum circa sempiterna; inferens ex praedictis, quod si omne, quod est in potentia, est corruptibile, sequitur quod nullum incorruptibilium simpliciter, sit ens in potentia, ut accipiamus incorruptibile simpliciter et ens in potentia simpliciter secundum substantiam.</p>
</div3>

<A NAME="83443"/>
<div3><head>n. 6</head>
<p>Sed nihil prohibet, id quod est incorruptibile simpliciter, esse in potentia secundum quid, aut secundum quale, aut ubi.
	Ut luna est in potentia ut sit illustrata a sole, et sol est in potentia, cum est in oriente, quod sit in occidente.
	Patet ergo ex praedictis, quod omnia sempiterna, inquantum huiusmodi, sunt in actu.</p>
</div3>

<A NAME="83444"/>
<div3><head>n. 7</head>
<p>Secundo ibi, nec eorum concludit idem de necessariis, quod concluserat de sempiternis; quia etiam in ipsis rebus corruptibilibus sunt quaedam necessaria, ut hominem esse animal, omne totum esse maius sua parte.
	Dicit ergo, quod neque aliquid eorum, quae sunt ex necessitate, in potentia est.
	Quae enim necessaria sunt, semper sunt in actu, et non possunt esse et non esse.
	Ea vero, quae sunt necessaria, sunt prima inter omnia, quia eis ablatis nihil remanet aliorum; utpote si tollerentur essentialia praedicata, quae necessario praedicantur, non possent inesse accidentalia praedicata, quae contingit inesse et non inesse.
	Et sic relinquitur quod actus est prior potentia.</p>
</div3>

<A NAME="83445"/>
<div3><head>n. 8</head>
<p>Tertio ibi, neque utique concludit idem de motu sempiterno, quod concluserat de substantiis sempiternis; et circa hoc tria facit.
	Primo ex praedictis concludit propositum; dicens, quod si aliquis motus est sempiternus, ille motus non est in potentia, nec id quod movetur est in potentia ad motum, sed est in potentia <hi>unde quo</hi> idest ut ab hoc in id transeat.
	Cum enim motus sit actus existentis in potentia, oportet omne quod movetur esse in potentia ad terminum motus, non autem ad ipsum moveri, sed ad aliquod ubi, quo tendit per motum.</p>
</div3>

<A NAME="83446"/>
<div3><head>n. 9</head>
<p>Et quia quod movetur oportet habere materiam, subiungit quod nihil prohibet id quod movetur motu sempiterno habere materiam; quia licet non sit in potentia ad moveri simpliciter, est tamen in potentia ad hoc vel ad illud ubi.</p>
</div3>

<A NAME="83447"/>
<div3><head>n. 10</head>
<p>Secundo ibi, propter quod concludit quoddam corollarium ex dictis.
	Quia enim quod movetur motu sempiterno, non est in potentia ad ipsum moveri, motus autem caeli sempiternus est, secundum quod traditur in libro octavo physicorum: sequitur quod sol et astra et totum caelum semper agant, quia semper moventur, et per motum suum agunt.</p>
</div3>

<A NAME="83448"/>
<div3><head>n. 11</head>
<p>Nec est timendum, quod aliquando motus caeli stet, ut <hi>timuerunt quidam naturales</hi>, scilicet Empedocles, et sequaces eius, qui posuerunt, quod per litem et amicitiam mundus quandoque corrumpitur, et rursus reparatur.
	Et ideo dicit non esse timendum, quia non sunt in potentia ad non movere.</p>
</div3>

<A NAME="83449"/>
<div3><head>n. 12</head>
<p>Et propter hoc etiam non corruptibilia, in eo quod moventur, non laborant.
	Non enim inest eis <hi>potentia contradictionis</hi>, scilicet ut moveantur et non moveantur, sicut est in corruptibilibus, quae haec habent per motum, et ita per hunc modum continuus motus fit eis motus cum labore.
	Quod enim corruptibilia laborent in eo quod moventur, causa est, quia sunt in potentia ad moveri et non moveri, et non habent hoc ex natura substantiali sua quod semper moveantur.
	Unde videmus quod tanto aliquis motus est laboriosior, quanto etiam natura rei est propinquior ad non moveri.
	Sicut patet quod moveri sursum in animalibus laboriosum est.</p>
</div3>

<A NAME="83450"/>
<div3><head>n. 13</head>
<p>Quod autem hic dicitur de perpetuitate motus caeli, dicitur secundum convenientiam naturae corporis caelestis, quam experti sumus.
	Sed hoc non praeiudicat divinae voluntati, a qua dependet motus caeli et esse eius.</p>
</div3>

<A NAME="83451"/>
<div3><head>n. 14</head>
<p>Tertio ibi, imitantur autem comparat corpora corruptibilia incorruptibilibus in agendo.
	Et primo quantum ad similitudinem; dicens, quod corpora eorum, quorum esse est in transmutatione, imitantur corpora incorruptibilia in eo, quod semper agunt; sicut ignis, qui secundum se semper calefacit, et terra quae secundum se semper facit operationes proprias et naturales.
	Et hoc ideo est, quia habent motum et operationem suam propriam secundum se, et in eis, inquantum scilicet formae eorum sunt principia talium motuum et actionum.</p>
</div3>

<A NAME="83452"/>
<div3><head>n. 15</head>
<p>Secundo ibi, potentiae vero ponit comparationem secundum dissimilitudinem; dicens, quod aliae potentiae rerum mobilium, de quibus supra determinatum est, omnes sunt contradictionis, e contrario rebus sempiternis, quae semper sunt in actu.
	Sed diversimode: nam potentiae rationales sunt contradictionis, eo quod possunt movere sic vel non sic, sicut supra dictum est.
	Potentiae vero irrationales operantur uno modo; sed et ipsae sunt contradictionis per hoc, quod possunt adesse, et non esse, sicut animal potest amittere potentiam visivam.</p>
</div3>

<A NAME="83453"/>
<div3><head>n. 16</head>
<p>Deinde cum dicit si ergo ex praemissis excludit quoddam a Platone positum.
	Ponebat enim Plato formas separatas, quas maxime esse dicebat: sicut si ponerem scientiam esse separatam, quam vocabat per se scientiam: et dicebat quod hoc erat principalissimum in genere scibilium et similiter per se motum in genere mobilium.
	Sed secundum praeostensa, aliquid erit primo in genere scibilium, quam per se scientia.
	Ostensum est enim quod prior est actus perfectione quam potentia.
	Scientia enim ipsa est quaedam potentia.
	Unde consideratio quae est actus eius erit ea potior, et sic de aliis huiusmodi.
	Ultimo epilogat quod dictum est, scilicet quod actus est prior potentia, et omni principio motus.</p>

</div3></div2>
<div2 n="10"><head>Lectio 10</head>
<A NAME="83454"/>
<div3><head>n. 1</head>
<p>Postquam comparavit philosophus actum et potentiam secundum prius et posterius, hic comparat ea secundum bonum et malum; et circa hoc duo facit.
	Primo dicit quod in bonis, actus est melior potentia.
	Quod quidem manifestum est ex hoc, quod id quod est potentia, est idem in potentia existens ad contraria.
	Sicut quod potest convalescere, hoc potest infirmari, et simul est in potentia ad utrumque.
	Et hoc ideo quia eadem est potentia utriusque, convalescendi et laborandi, et quiescendi et movendi et aliorum huiusmodi oppositorum.
	Et ita patet quod aliquid simul potest contraria, licet contraria non possint simul esse actu.
	Contrariorum igitur utrumque seorsum, est hoc quidem bonum, ut sanum, aliud vero malum, ut infirmum.
	Nam semper in contrariis unum est ut deficiens, quod ad malum pertinet.</p>
</div3>

<A NAME="83455"/>
<div3><head>n. 2</head>
<p>Sic igitur quod est bonum in actu, est tantum bonum.
	Sed potentia se habet similiter <hi>ad utrumque</hi>, scilicet secundum quid; quod est esse in potentia.
	Habet autem neutrum simpliciter, quod est esse in actu.
	Relinquitur igitur quod actus est melior potentia; quia quod est simpliciter et pure bonum, est melius eo quod est secundum quid bonum, et coniunctum malo.</p>
</div3>

<A NAME="83456"/>
<div3><head>n. 3</head>
<p>Secundo ibi, necesse autem ostendit quod e contrario in malis est actus peior potentia: et circa hoc tria facit.
	Primo ostendit propositum ex ratione supra inducta; quia id quod est simpliciter malum, et non secundum quid se habens ad malum, est peius eo quod est secundum quid malum, et quod se habet ad malum et ad bonum.
	Unde, cum potentia ad malum nondum habeat malum nisi secundum quid (et eadem est ad bonum, nam idem est potentia quod est ad contraria), relinquitur quod actus malus est peior potentia ad malum.</p>
</div3>

<A NAME="83457"/>
<div3><head>n. 4</head>
<p>Secundo ibi, palam ergo concludit ex dictis quod ipsum malum non est quaedam natura praeter res alias, quae secundum naturam sunt bonae.
	Nam ipsum malum secundum naturam est posterius quam potentia, quia est peius et magis elongatum a perfectione naturae.
	Unde, cum potentia non possit esse alia praeter res, multo minus ipsum malum.</p>
</div3>

<A NAME="83458"/>
<div3><head>n. 5</head>
<p>Tertio ibi, non ergo inducit aliam conclusionem.
	Si enim malum est peius potentia, potentia autem non invenitur in rebus sempiternis, ut supra ostensum est, non erit in eis aliquod malum, neque peccatum, neque alia corruptio.
	Nam corruptio quoddam malum est.
	Est hoc autem intelligendum inquantum sunt sempiterna et incorruptibilia.
	Nam secundum quid, nihil prohibet in eis esse corruptionem, ut secundum ubi, aut secundum aliquid huiusmodi.</p>
</div3>

<A NAME="83459"/>
<div3><head>n. 6</head>
<p>Deinde cum dicit inveniuntur autem postquam comparavit potentiam et actum secundum prius et posterius, et bonum et malum, hic comparat eadem secundum intelligentiam veri et falsi.
	Et circa hoc duo facit.
	Primo comparat ipsa secundum intelligere.
	Secundo vero secundum veritatem et falsitatem, ibi, quoniam vero ens.
	Dicit ergo primo, quod <hi>diagrammata</hi>, idest descriptiones geometriae <hi>inveniuntur</hi>, idest per inventionem cognoscuntur secundum dispositionem figurarum in actu.
	Geometrae enim inveniunt verum quod quaerunt, dividendo lineas et superficies.
	Divisio autem reducit in actum quod erat in potentia.
	Nam partes continui sunt potentia in toto ante divisionem.
	Si autem omnia essent divisa secundum quod requirit inventio veritatis, manifestae essent conclusiones quaesitae.
	Sed quia in prima protractione figurarum sunt in potentia huiusmodi divisiones, ideo non statim fit manifestum quod quaeritur.</p>
</div3>

<A NAME="83460"/>
<div3><head>n. 7</head>
<p>Hoc autem notificat per duo exempla: quorum primum est circa quaesitum: quare <hi>trigonum est duo recti</hi>, idest quare triangulus habet tres angulos aequales duobus rectis? Quod quidem sic demonstratur. (Figura).
	Sit triangulus abc, et protrahatur basis, ac in continuum et directum.
	Haec igitur basis protracta faciet cum latere trianguli bc, angulum in puncto c: qui quidem angulus extra existens aequalis est duobus angulis interioribus sibi oppositis, scilicet angulo abc, et angulo bac.
	Manifestum est autem quod duo anguli consistentes circa punctum c, quorum unus est extra triangulum, et alter intra, sunt aequales duobus rectis.
	Demonstratum enim est quod linea recta super aliam lineam cadens qualitercumque, faciet duos angulos rectos, aut aequales duobus rectis.
	Relinquitur ergo quod angulus interior in puncto c, constitutum cum aliis duobus qui sunt aequales angulo exteriori, omnes scilicet tres, sunt aequales duobus rectis.</p>
</div3>

<A NAME="83461"/>
<div3><head>n. 8</head>
<p>Hoc est ergo quod philosophus dicit, quod probatur triangulum habere duos rectos, quia duo anguli qui sunt circa unum punctum, puta circa punctum c, quorum unus est interior et alius exterior, sunt aequales duobus rectis.
	Et ideo quando producitur angulus qui fit extra, producto uno latere trianguli, statim manifestum fit videnti dispositionem figurae, quod triangulus habet tres angulos aequales duobus rectis.</p>
</div3>

<A NAME="83462"/>
<div3><head>n. 9</head>
<p>Secundum exemplum est circa hoc quaesitum: quare omnis angulus quod est in semicirculo descriptus est rectus.
	Quod quidem demonstratur sic. (Figura).
	Sit semicirculus abc, et in puncto b, qualitercumque cadat constituatur angulus: cui subtenditur basis ac quae est diameter circuli.
	Dico ergo quod angulus b, est rectus.
	Cuius probatio est, quia cum linea ac, sit diameter circuli, oportet quod transeat per centrum.
	Dividatur ergo per medium in puncto d, et producatur linea db.
	Sic igitur linea db, aequalis est lineae da, quia sunt protractae a centro usque ad circumferentiam; ergo in triangulo dba aequalis est angulus b, angulo a, quia omnis trianguli cuius duo latera sunt aequalia, anguli qui sunt supra bases, sunt aequales.
	Duo igitur anguli, a et b, sunt duplum solius anguli b.
	Sed angulus bdc cum sit exterior, est aequalis duobus angulis a et b partialibus: ergo angulus bdc est duplus anguli b partialis.</p>
</div3>

<A NAME="83463"/>
<div3><head>n. 10</head>
<p>Et similiter probatur quod angulus c est aequalis angulo b trianguli bdc; eo quod duo latera db et dc sunt aequalia cum sint protracta a centro ad circumferentiam, et angulus exterior, scilicet adb, est aequalis utrique: ergo est duplus anguli b partialis.
	Sic ergo duo anguli adb et bdc sunt duplum totius anguli abc.
	Sed duo anguli adb et bdc sunt aut recti aut aequales duobus rectis, quia linea db cadit supra lineam ac: ergo angulus abc qui est in semicirculo, est rectus.</p>
</div3>

<A NAME="83464"/>
<div3><head>n. 11</head>
<p>Et hoc est quod philosophus dicit, quod ideo demonstratur esse rectus ille qui est in semicirculo, quia tres lineae sunt aequales: scilicet duae in quas dividitur basis, scilicet da et dc, et tertia quae ex media istarum duarum protracta superstat utrique, scilicet bd.
	Et hanc dispositionem videnti, statim manifestum est scienti principia geometriae, quod omnis angulus in semicirculo est rectus.</p>
</div3>

<A NAME="83465"/>
<div3><head>n. 12</head>
<p>Sic igitur concludit philosophus manifestum esse, quod quando aliqua reducuntur de potentia in actum, tunc invenitur earum veritas.
	Et huius causa est, quia intellectus actus est.
	Et ideo ea quae intelliguntur, oportet esse actu.
	Propter quod, ex actu cognoscitur potentia.
	Unde facientes aliquid actu cognoscunt, sicut patet in praedictis descriptionibus.
	Oportet enim quod in eodem secundum numerum, posterius secundum ordinem generationis et temporis sit actus quam potentia, ut supra expositum est.</p>

</div3></div2>
<div2 n="11"><head>Lectio 11</head>
<A NAME="83466"/>
<div3><head>n. 1</head>
<p>Hic comparat philosophus actum ad potentiam secundum veritatem et falsitatem.
	Et circa hoc tria facit.
	Primo ponit quod verum et falsum praecipue dicitur secundum actum.
	Secundo manifestat propositum, ibi, hoc autem in rebus est componi aut dividi.
	Tertio concludit quoddam corollarium, ibi, palam etiam et quia de immobilibus.
	Dicit ergo primo, quod cum ens et non ens ei oppositum dividantur dupliciter: uno modo secundum diversa praedicamenta, quae sunt substantia, quantitas, qualitas et cetera; alio modo secundum potentiam et actum, vel unius, vel alterius contrariorum, quia utrumque contrariorum contingit actu esse et potentia: hoc quod est in actu, maxime proprie dicitur aut verum aut falsum.</p>
</div3>

<A NAME="83467"/>
<div3><head>n. 2</head>
<p>Deinde cum dicit hoc autem probat quod proposuerat.
	Et circa hoc tria facit.
	Primo manifestat in substantiis continuis.
	Secundo in simplicibus, ibi, circa incomposita.
	Tertio colligit utrumque, ibi, esse vero ut verum.
	Circa primum duo facit.
	Primo manifestat propositum; dicens, quod <hi>hoc</hi>, scilicet esse verum vel falsum in rebus, nihil est aliud quam componi et dividi.
	Unde qui putat dividi quod est divisum in rebus, verus est in sua opinione; ut qui putat hominem non esse asinum: et similiter qui putat componi quod est compositum in rebus, ut qui putat hominem esse animal.
	Ille autem mentitur in opinando, qui e contrario habet res aliter in sua opinione, quam res sint in sua natura: ut qui putat hominem asinum, aut non esse animal: quia quando aliquid est aut non est, tunc dicitur verum vel falsum.</p>
</div3>

<A NAME="83468"/>
<div3><head>n. 3</head>
<p>Quod sic considerandum est.
	Non enim ideo tu es albus, quia nos vere existimamus te esse album; sed e converso, ideo existimamus te album, quia tu es albus.
	Unde manifestum est, quod dispositio rei est causa veritatis in opinione et oratione.</p>
</div3>

<A NAME="83469"/>
<div3><head>n. 4</head>
<p>Hoc autem addit ad manifestandum quod supra dixerat, quod verum et falsum est in rebus componi et dividi.
	Oportet enim veritatem et falsitatem quae est in oratione vel opinione, reduci ad dispositionem rei sicut ad causam.
	Cum autem intellectus compositionem format, accipit duo, quorum unum se habet ut formale respectu alterius: unde accipit id ut in alio existens, propter quod praedicata tenentur formaliter.
	Et ideo, si talis operatio intellectus ad rem debeat reduci sicut ad causam, oportet quod in compositis substantiis ipsa compositio formae ad materiam, aut eius quod se habet per modum formae et materiae, vel etiam compositio accidentis ad subiectum, respondeat quasi fundamentum et causa veritatis, compositioni, quam intellectus interius format et exprimit voce.
	Sicut cum dico, Socrates est homo, veritas huius enunciationis causatur ex compositione formae humanae ad materiam individualem, per quam Socrates est hic homo: et cum dico, homo est albus, causa veritatis est compositio albedinis ad subiectum: et similiter est in aliis.
	Et idem patet in divisione.</p>
</div3>

<A NAME="83470"/>
<div3><head>n. 5</head>
<p>Secundo ibi, si igitur concludit ex dictis, quod si compositio et divisio rei est causa veritatis et falsitatis in opinione et oratione, necesse est quod secundum differentiam compositionis et divisionis eius quod est in rebus, est differentia veritatis et falsitatis in opinione et oratione.
	In rebus autem talis differentia invenitur circa compositionem et divisionem: quod quaedam semper componuntur, et impossibile est ea dividi; sicut animae rationali coniungitur natura sensitiva semper, et impossibile est quod dividatur ab ea, ita scilicet quod anima rationalis sit sine virtute sentiendi, licet e converso posset esse anima sensitiva sine ratione.
	Quaedam vero sunt divisa, et impossibile est ea componi, sicut nigrum albo, et formam asini homini.
	Quaedam vero se habent ad contraria, quia possunt componi et dividi, sicut homo albus, et etiam currens.</p>
</div3>

<A NAME="83471"/>
<div3><head>n. 6</head>
<p>Esse autem, in quo consistit compositio intellectus, ut affirmatio, compositionem quamdam et unionem indicat: non esse vero, quod significat negatio, tollit compositionem, et designat pluralitatem et diversitatem.
	Unde manifestum est, quod in his, quae contingit componi et dividi, una et eadem oratio sit quandoque vera, quandoque falsa; sicut haec oratio, Socrates sedet, est vera eo sedente, eadem autem falsa eo surgente.
	Et similiter est de opinione.
	Sed in his quae non possunt aliter se habere, scilicet quae semper componuntur vel dividuntur, non est possibile quod eadem opinio vel oratio quandoque sit vera, quandoque falsa; sed quae est vera, semper est vera; et quae est falsa, semper est falsa.
	Sicut haec est vera, homo est animal; haec autem falsa, homo est asinus.</p>
</div3>

<A NAME="83472"/>
<div3><head>n. 7</head>
<p>Deinde cum dicit circa incomposita ostendit quomodo in simplicibus possit esse verum et falsum.
	Et circa hoc tria facit.
	Primo ostendit non similiter esse verum in simplicibus et in compositis; dicens, quod circa incomposita et simplicia, cuiusmodi sunt substantiae immateriales, non est verum vel falsum per compositionem aut divisionem quae fit in rebus, sed per hoc quod cognoscitur quod quid est, aut non cognoscitur.
	Cum enim attingamus ad cognoscendum quod quid est alicuius simplicis, tunc intellectus videtur verus esse.
	Cum autem non attingimus ad cognoscendum quod quid est, sed aliquid aliud ei attribuit, tunc falsus est.</p>
</div3>

<A NAME="83473"/>
<div3><head>n. 8</head>
<p>Non enim in simplicibus est compositio, ut possit dici quod quando componitur res, tunc intellectus componens sit verus; vel quando divisum est in re, quod intellectus componit, tunc intellectus non sit verus.
	Vel aliter: non est in simplicibus compositio, ita quod cum dicitur de eo affirmative quod sit, significetur eius compositio; et cum dicitur de eo quod non sit negative, significetur eius divisio.
	Sicut in rebus compositis, cum dicitur, quod lignum sit album, significatur eius compositio; aut cum dicitur, quod non sit lignum album, aut quod diametrum non sit commensurabile, significatur eius divisio.</p>
</div3>

<A NAME="83474"/>
<div3><head>n. 9</head>
<p>Et sic patet quod verum et falsum non est similiter in simplicibus, sicut in compositis.
	Neque hoc mirum est, quia etiam esse non est similiter in utrisque.
	Sed esse compositorum surgit ex componentibus, non autem esse simplicium.
	Verum autem consequitur ens; quia, sicut in secundo huius est habitum, eadem est dispositio rerum in esse et in veritate.
	Unde quae non sunt similia in esse, non sunt similia in veritate.</p>
</div3>

<A NAME="83475"/>
<div3><head>n. 10</head>
<p>Secundo ibi, sed hoc ostendit qualiter sit verum et falsum in simplicibus; dicens, quod huiusmodi est verum et falsum in simplicibus, ut dicetur.
	Attingere enim mente ad ipsum simplex, ut scilicet apprehendatur quid est, <hi>et dicere</hi>, idest significare voce ipsum simplex, hoc est verum, quod est in simplicibus.
	Et, quia dicere quandoque sumitur pro praedicatione affirmativa quae cum compositione fit, hunc intellectum removet; dicens, quod non est idem affirmatio et dictio: quia affirmatio est per hoc, quod aliquid dicitur de aliquo, quod est cum compositione; dictio autem simplex prolatio alicuius.</p>
</div3>

<A NAME="83476"/>
<div3><head>n. 11</head>
<p>Sic ergo attingere et dicere, est verum; sed non attingere mente ipsa simplicia, est ea penitus ignorare.
	Quicumque enim non attingit ad quod quid est rei simplicis, penitus ignorat ipsam: non enim potest aliquid eius scire, et aliquid ignorare, ex quo non est compositum.</p>
</div3>

<A NAME="83477"/>
<div3><head>n. 12</head>
<p>Videbatur autem, quod sicut dixerat, quod attingere simplicia est dicere verum in eis, ita non attingere est falsum, aut decipi.
	Hoc autem non dixit, sed dixit quod <hi>non attingere est ignorare</hi>; et ideo subdit causam, quare non attingere non est decipi; dicens, quod circa quod quid est non est decipi; nisi secundum accidens.
	Quod sic intelligendum est.</p>
</div3>

<A NAME="83478"/>
<div3><head>n. 13</head>
<p>Dictum est enim superius in septimo et in octavo, quod in substantiis simplicibus idem est res, et quod quid est eius.
	Sic igitur cum substantia simplex sit ipsum quod quid est, idem iudicium est de cognitione substantiae simplicis, et de cognitione eius quod quid est.
	Sed circa quod quid est non decipitur intellectus nisi per accidens: aut enim per intellectum attingit aliquis quod quid est rei, et tunc vere cognoscit quid est res; aut non attingit, et tunc non apprehendit rem illam.
	Unde circa eam non verificatur neque decipitur.
	Propter quod dicit Aristoteles in tertio de anima, quod sicut sensus circa propria obiecta semper est verus, ita intellectus circa quod quid est, quasi circa proprium obiectum.
	Et quod intellectus circa quod quid est non decipiatur, non solum est in simplicibus substantiis, sed etiam in compositis.</p>
</div3>

<A NAME="83479"/>
<div3><head>n. 14</head>
<p>Quomodo autem per accidens decipiatur aliquis circa quod quid est, considerandum est.
	Non enim decipitur quis circa quod quid est, nisi componendo, aut dividendo.
	Quod quidem in substantiis compositis contingit dupliciter.
	Uno modo per compositionem definitionis ad rem definitam, aut divisionem.
	Ut si aliquis diceret: asinum esse animal rationale mortale; aut: homo non est animal rationale mortale, utrobique falsum est.
	Alio modo secundum quod definitio constituitur ex partibus, quae non sunt invicem componibiles: ut si quis assignaret hanc definitionem, homo est animal insensibile.
	Primo igitur modo definitio dicitur esse falsa, quia non est huius.
	Secundo modo dicitur esse falsa per se, ut supra in quinto docuit philosophus.</p>
</div3>

<A NAME="83480"/>
<div3><head>n. 15</head>
<p>In simplicibus vero substantiis non potest esse deceptio circa quod quid est per accidens nisi primo modo: non enim eorum quod quid est, est compositum ex pluribus, circa quorum compositionem vel divisionem possit accidere falsum.</p>
</div3>

<A NAME="83481"/>
<div3><head>n. 16</head>
<p>Et omnes adaptat quod dixerat de substantiis simplicibus ad principale propositum: scilicet ad ostendendum quod verum magis est actu quam in potentia.
	Ostenderat quidem hoc circa composita, pro eo quod verum est circa compositionem et divisionem, quae actum designant: in substantiis vero simplicibus ex eo quod non est in eis falsum, sed tantum verum.
	Propter quod non sunt in potentia, sed in actu.</p>
</div3>

<A NAME="83482"/>
<div3><head>n. 17</head>
<p>Dicit ergo quod omnes substantiae simplices sunt actu entes, et nunquam entes in potentia: quia, si quandoque essent in actu, et quandoque in potentia, generarentur et corrumperentur: sed hoc non potest esse, ut ostensum est: nam huiusmodi substantiae sunt formae tantum, unde etiam secundum se sunt entes; ens autem secundum seipsum non generatur neque corrumpitur.
	Omne enim quod generatur ex aliquo generatur: ens autem simpliciter inquantum ens, non potest ex aliquo generari.
	Non enim est aliquid extra ens, sed extra tale ens; utputa extra hominem est aliquod ens.
	Unde hoc ens potest generari secundum quid, sed ens simpliciter non.
	Id ergo, quod est ens secundum se, per hoc, quod ipsum est forma, ad quam sequitur ens, non est generabile.
	Unde non est quandoque in potentia, quandoque in actu.</p>
</div3>

<A NAME="83483"/>
<div3><head>n. 18</head>
<p>Et ideo, quia circa actum maxime consistit verum, quaecumque sunt talia, quae sunt solum in actu, et sunt id quod vere aliquid est, quia sunt quidditates et formae, circa ea non convenit decipi, aut esse falsum.
	Sed oportet ut intelligantur si mente attingantur, vel penitus non intelligantur si mente non attingantur.</p>
</div3>

<A NAME="83484"/>
<div3><head>n. 19</head>
<p>Sed quamvis in eis non contingat decipi secundum se, contingit tamen cum <hi>quaeritur de eis quod quid est</hi>, scilicet si talia sunt aut non.
	Et sic contingit decipi in eis per accidens: utputa si quis quaerat de aliqua substantia simplici utrum sit ignis, aut substantia corporea, vel non: quia, si attribuitur ei esse substantiam corpoream, erit falsitas per accidens propter compositionem.</p>
</div3>

<A NAME="83485"/>
<div3><head>n. 20</head>
<p>Deinde cum dicit esse vero colligit quod dixerat de vero et falso tam circa composita quam circa simplicia; dicens, quod hoc ipsum esse quod significat veritatem, et non esse quod significat falsitatem (quia qui dicit, homo est albus, significat hoc esse verum; qui dicit, non est albus, significat hoc esse falsum): hoc, inquam, esse et non esse, uno modo dicitur, scilicet in compositione, scilicet quod est verum si componitur in re quod intellectus componit: falsum autem si non componitur in re quod intellectus componit, intelligens aut denuncians.</p>
</div3>

<A NAME="83486"/>
<div3><head>n. 21</head>
<p>Alio vero modo in rebus simplicibus verum est, si id <hi>quod est vere ens</hi>, idest quod est ipsum quod quid est, idest substantia rei simplex, sic est sicut intelligitur: si vero non est ita sicut intelligitur, non est verum in intellectu.
	Et sic est verum intelligere ipsa, sed falsum non est ibi, neque deceptio, ut expositum est, sed ignorantia.
	Quia si non attingit ad quod quid est, penitus ignorat rem illam.
	In compositis autem potest unum scire, et circa alias proprietates eius decipi.</p>
</div3>

<A NAME="83487"/>
<div3><head>n. 22</head>
<p>Qualis autem ignorantia est, ostendit cum dicit, quod illa ignorantia non est <hi>talis privatio sicut caecitas</hi> quae est privatio potentiae visivae.
	Unde illa ignorantia similis caecitati esset, si aliquis non haberet vim intellectivam ad attingendum substantias simplices.
	Ex quo patet quod secundum sententiam Aristotelis humanus intellectus potest pertingere ad intelligendum substantias simplices.
	Quod videtur sub dubio reliquisse in tertio de anima.</p>
</div3>

<A NAME="83488"/>
<div3><head>n. 23</head>
<p>Deinde cum dicit palam etiam inducit quoddam corollarium; dicens, quod ex dictis manifestum est, quod de immobilibus non est deceptio secundum quando.
	In contingentibus vero contingit decipi secundum quando, in his scilicet quae non semper sunt: utputa, si Socrates est sessurus, et hoc aliquis putet, potest aliquis decipi in eo quod putet eum sessurum quando non est sessurus; et similiter si putet eclipsim futuram quando non est futura.
	Sed in rebus immobilibus et quae semper sunt, non potest contingere nisi uno modo: scilicet si quis putet ea esse mobilia, et non semper esse: tunc enim decipitur in eis, sed non secundum quando.
	Et ideo dicit: si quis putet ea esse immobilia, non decipitur in eis secundum quando.</p>
</div3>

<A NAME="83489"/>
<div3><head>n. 24</head>
<p>Et hoc ideo dicit, quia si quis putat ea esse immobilia, non putabit ea quandoque esse et quandoque non esse, et sic non decipitur in eis secundum quando.
	Ut si quis putet triangulum non permutari, non opinabitur quod quandoque habeat duos rectos, quantum ad aequivalentiam, et quandoque non.
	Sic enim permutaretur et non permutaretur.</p>
</div3>

<A NAME="83490"/>
<div3><head>n. 25</head>
<p>Sed in rebus immobilibus convenit sub aliquo communi accipere aliquid, quod sic se habet, et aliquid quod non sic: puta sub triangulo aliquem aequilaterum, et aliquem non.
	Et convenit dubitari de numero pari, utrum nullus sit primus, vel aliqui sint primi, aliqui non.
	Numerus primus dicitur quem sola unitas mensurat.
	Unde inter numeros pares, solus binarius est primus, et nullus aliorum.
	Et circa unum numero in rebus immobilibus non convenit errare ac decipi, neque quantum ad hoc.
	Non enim in eodem numero potest aliquis putare aliquem sic se habere, et aliquem non sic.
	Unum enim numero non dividitur in multa.
	Unde oportebit, quod simpliciter dicat verum vel falsum, cum illud unum numero semper similiter se habeat, nec sit in eo accipere diversitatem, neque quantum ad tempus, neque quantum ad supposita.
	Ex quibus apparet, quod verum est magis circa actum.
	Immobilia enim, inquantum huiusmodi, semper sunt actu.</p>
</div3>
</div2>

</div1>
<div1 n="10"><head>Liber 10</head>
<div2 n="1"><head>Lectio 1</head>
<A NAME="83491"/>
<div3><head>n. 1</head>
<p>Superius in quarto huius philosophus ostendit quod ista scientia habet pro subiecto ens, et unum, quod cum ente convertitur.
	Et ideo, postquam determinavit de ente per accidens, et de ente quod significat veritatem propositionis, in sexto; et de ente per se secundum quod dividitur per decem praedicamenta, in septimo et in octavo; et secundum quod dividitur per potentiam et actum, in nono: nunc in hoc decimo intendit determinare de uno, et de his quae consequuntur ad unum: et dividitur in duas partes.
	In prima determinat de uno secundum se.
	In secunda per comparationem ad multa, ibi, opponuntur autem unum et multa.
	Prima dividitur in duas.
	In prima ostendit quot modis unum dicitur.
	In secunda determinat quamdam proprietatem eius, ibi, maxime vero in eo quod est metrum esse.
	Prima in tres.
	In prima determinat quot modis dicitur unum.
	In secunda reducit omnes illos ad rationem unam, ibi, dicitur quidem igitur unum.
	In tertia ostendit quot modis unum praedicatur de his de quibus dicitur, ibi, oportet enim intelligere.
	Circa primum tria facit.
	Primo ponit duos modos unius.
	Secundo ostendit rationem unitatis in his duobus modis, ibi, tale vero.
	Tertio ponit alios duos modos unius, ibi, haec autem.</p>
</div3>

<A NAME="83492"/>
<div3><head>n. 2</head>
<p>Circa primum primo ponit primum modum dicendi unum; dicens, quod in quinto libro ostensum est, quoties dicantur nomina quae pertinent ad considerationem huius scientiae.
	Dictum est enim quod unum dicitur multis modis.
	Sed cum multipliciter dicatur unum, principales modi sunt quatuor: ita tamen quod dicamus modos unius, secundum quos unum dicitur primo et per se, et non per accidens.
	Nam unum per accidens habet alios suos modos.</p>
</div3>

<A NAME="83493"/>
<div3><head>n. 3</head>
<p>Et inter modos unius dicti per se, unus modus est secundum quod continuum dicitur unum.
	Quod quidem accipi potest dupliciter: aut universaliter, scilicet quocumque modo sit aliquid continuum dicatur unum: aut unum continuitate solum quod secundum naturam est continuum, quod maxime continuum est, et non est continuum per violentiam, aut per artem, neque per alium modum contactus, sicut patet in castraturis lignorum, neque per aliquam continuitatem, sicut in his quae continuantur vel ligantur clavo vel quocumque vinculo.</p>
</div3>

<A NAME="83494"/>
<div3><head>n. 4</head>
<p>Continuum autem secundum naturam dicitur dupliciter: scilicet, quod est totum uniforme, ut linea recta, aut etiam circularis: et quod non est totum uniforme, sicut duae lineae constituentes angulum in quo continuantur.
	Maxime autem horum est unum et per prius unum, quod dicitur linea recta vel circularis, quam lineae angulum constituentes.
	Nam linea recta oportet quod habeat unum motum.
	Non enim potest esse quod una pars eius moveatur et alia quiescat, nec una sic moveatur, alia vero aliter; sed tota simul et uno motu movetur.
	Et similiter etiam in circulari est.</p>
</div3>

<A NAME="83495"/>
<div3><head>n. 5</head>
<p>Sed in duobus continuis constituentibus angulum, hoc non convenit.
	Possumus enim imaginari quod una linea quiescat, et altera moveatur ei appropinquans, et minorem angulum constituat; aut ab ea elongata, et constituens angulum maiorem.
	Vel etiam quod utraque moveatur in diversas partes.
	Et ideo dicit quod illud continuum est magis unum, cuius motus est indivisibilior, et magis simplex.</p>
</div3>

<A NAME="83496"/>
<div3><head>n. 6</head>
<p>Secundo cum dicit amplius tale ponit secundum modum: in quo quidem consideratur non solum quod id quod dicitur unum, <hi>sit tale</hi>, idest continuum; sed et quod plus habeat, scilicet quod sit quoddam totum habens aliquam formam aut speciem; sicut animal est unum, et superficies triangularis est una.
	Hoc igitur unum supra unitatem continuitatis addit unitatem quae est ex forma, secundum quam aliquid est totum, et speciem habens.</p>
</div3>

<A NAME="83497"/>
<div3><head>n. 7</head>
<p>Et quia aliquid est totum per naturam, aliquid vero per artem, addidit, quod <hi>maxime est unum</hi>, siquidem est unum per naturam, et non per violentiam.
	Sicut per violentiam ad aliquod totum constituendum coniunguntur quaecumque uniuntur aut visco aut aliqua tali coniunctione.
	Sed id quod est coniunctum per naturam est magis unum, quia scilicet est sibiipsi causa quod sit continuum, quia per suam naturam est tale.</p>
</div3>

<A NAME="83498"/>
<div3><head>n. 8</head>
<p>Deinde cum dicit tale vero ostendit rationem unitatis in istis duobus modis; dicens, quod aliquid est tale et continuum et unum, eo quod motus eius est et unus et indivisibilis, loco et tempore.
	Loco quidem, quia versus quamcumque partem loci movetur una pars continui et alia.
	Tempore vero, quia quando movetur una, et alia.</p>
</div3>

<A NAME="83499"/>
<div3><head>n. 9</head>
<p>Unde si aliquod continuum et totum per naturam dicitur unum quia motus eius est unus, manifestum est quod si aliquod continuum et totum habet in se principium primi motus, hoc erit primum unum in magnitudine.
	Sicut inter motus, primus motus est localis; et inter motus locales, primus est circularis, ut probatur in octavo physicorum.
	Et inter corpora, quae moventur motu circulari, aliquod est quod habet principium talis motus, scilicet corpus quod revolvitur et revolvit alia corpora motu diurno.
	Unde manifestum est, quod haec est prima magnitudo una, quia habet primum principium motus primi.
	Sic igitur apparent duo modi unitatis: aut sicut continuum dicitur unum, aut sicut totum dicitur unum.</p>
</div3>

<A NAME="83500"/>
<div3><head>n. 10</head>
<p>Deinde cum dicit haec autem ponit alios modos unius; dicens, quod quaedam alia dicuntur unum non propter motum unum, sed propter rationem unam.
	Huiusmodi autem sunt quorum intelligentia est una, quae una apprehensione apprehenduntur ab anima.
	Et dicuntur una apprehensione apprehendi talia, quorum est una apprehensio indivisibilis.</p>
</div3>

<A NAME="83501"/>
<div3><head>n. 11</head>
<p>Quod quidem contingit dupliciter.
	Aut quia apprehensio indivisibilis est eius quod est unum specie, aut eius quod est unum numero.
	Numero quidem indivisibile est ipsum singulare, quod non potest praedicari de multis.
	Specie autem unum, est indivisibile, quod est unum secundum scientiam et notitiam.
	Non enim in diversis singularibus est aliqua natura una numero, quae possit dici species.
	Sed intellectus apprehendit ut unum id in quo omnia inferiora conveniunt.
	Et sic in apprehensione intellectus, species fit indivisibilis, quae realiter est diversa in diversis individuis.</p>
</div3>

<A NAME="83502"/>
<div3><head>n. 12</head>
<p>Et quia substantia prior est ratione omnibus aliis generibus, cum unum dicatur his modis propter rationem unam, sequitur quod primum unum secundum hos modos, sit unum substantia; quod scilicet est substantiis causa unius; sicut secundum primos duos modos, primum unum erat magnitudo circulariter mota.</p>
</div3>

<A NAME="83503"/>
<div3><head>n. 13</head>
<p>Deinde cum dicit dicitur quidem reducit modos unius supra positos ad unam rationem, colligendo quae supra dixerat.
	Dicit ergo quod unum dicitur quatuor modis.
	Primo quidem continuum secundum naturam.
	Secundo totum.
	Tertio singulare.
	Quarto, universale ut species.
	Et omnia haec dicuntur unum per rationem unam, scilicet per hoc quod est esse indivisibile.
	Nam proprie unum est ens indivisibile.
	Sed in primis duobus dicitur unum, quia est motus indivisibilis; in aliis autem duobus, quia est intelligentia, aut ratio indivisibilis; ut sub hoc etiam comprehendatur apprehensio rei particularis.</p>
</div3>

<A NAME="83504"/>
<div3><head>n. 14</head>
<p>Deinde cum dicit oportet enim ostendit quo modo unum praedicetur de his quae dicuntur unum; dicens, quod oportet intelligere quod non similiter sumendum est unum, cum aliqua res dicitur una, et cum dicitur quod quid est unum, quod est ratio unitatis.
	Sicut etiam non hoc modo dicitur lignum esse album, quia lignum sit hoc ipsum quod est album; sed quia album accidit ei.</p>
</div3>

<A NAME="83505"/>
<div3><head>n. 15</head>
<p>Hoc autem quod dixerat sic manifestat.
	Quia unum dicitur multis modis, ut dictum est, quaelibet res dicitur esse una ex eo, quod inest ei aliquis istorum modorum; puta vel continuum, vel totum, vel species, vel singulare.
	Sed hoc ipsum quod est unum, quandoque quidem accipitur secundum quod inest alicui dictorum modorum, puta ut dicam quod unum secundum quod est continuum, unum est.
	Et similiter de aliis.
	Quandoque autem hoc ipsum quod est unum, attribuitur ei quod est magis propinquum naturae unius, sicut indivisibili, quod tamen secundum se potestate continet praedictos modos: quia indivisibile secundum motum, est continuum et totum.
	Indivisibile autem secundum rationem, est singulare et universale.</p>
</div3>

<A NAME="83506"/>
<div3><head>n. 16</head>
<p>Et ad hoc subdit exemplum de elemento et causa, quae quidem accipiuntur secundum determinationes ad res, prout dicimus rem talem esse elementum vel causam, assignando definitionem nominis, prout dicimus causam hoc ipsum quod est esse causam.
	Quo modo dicimus quod ignis est elementum, aut <hi>etiam infinitum secundum se</hi>, idest hoc ipsum quod est infinitum, quod Pythagorici ponebant separatum, et elementum omnium, vel aliquid aliud tale, propter quod potest dici elementum esse.
	Sed quodammodo ignis non est elementum neque infinitum.
	Non enim ignis est hoc ipsum quod est elementum, quia non est eadem ratio ignis et elementi; sed quantum in re est et in natura, ignis est elementum.
	Sed nomen elementi cum de igne praedicatur, significat aliquid <hi>accidisse igni</hi>, scilicet quod ignis sit ex quo aliquid est, ut ex primo interius existente, quod est ratio elementi.
	Dicit autem <hi>inexistente</hi>, ad removendum privationes.</p>
</div3>

<A NAME="83507"/>
<div3><head>n. 17</head>
<p>Sicut autem dictum est de elemento, sic est in causa, et uno et omnibus talibus; quia res de quibus dicuntur non sunt hoc ipsum quod significant nomina: sicut homo albus, non est hoc ipsum quod significat hoc nomen album.
	Album enim significat qualitatem.
	Propter quod et hoc unum esse est indivisibile esse.
	Quod quidem competit enti, quod est inseparabile loco et specie, vel quocumque alio modo.</p>

</div3></div2>
<div2 n="2"><head>Lectio 2</head>
<A NAME="83508"/>
<div3><head>n. 1</head>
<p>Postquam ostendit philosophus quot modis unum dicitur, et quae sit ratio unius, ad quam omnes modi reducuntur, scilicet esse indivisibile; hic ex hac ratione unius ostendit quamdam eius proprietatem, scilicet esse mensuram: et dividitur in partes duas.
	In prima ostendit, quomodo uni competit ratio mensurae, et aliis generibus accidentium.
	In secunda vero ostendit quomodo unum habens rationem mensurae inveniatur in substantia, ibi, secundum substantiam vero et naturam.
	Circa primum duo facit.
	Primo ostendit in quo genere primo inveniatur unum habens rationem mensurae; et quomodo exinde ad alia derivetur secundum propriam rationem mensurae.
	Secundo ponit quomodo derivetur ad alia secundum quamdam similitudinem, ibi, et scientiam autem rerum metrum.
	Circa primum duo facit.
	Primo ostendit ubi primo sit unum rationem mensurae habens, et quomodo exinde ad alia fiat derivatio.
	Secundo ponit quaedam consideranda circa mensuras, ibi, non semper autem numero unum.
	Circa primum tria facit.
	Primo ostendit quomodo unum quod est mensura inveniatur in quantitate, et exinde ad alia genera derivetur.
	Secundo in qua specie quantitatis est primo, ibi, et quo primo cognoscitur.
	Tertio quomodo derivetur in alias species quantitatis, ibi, hinc autem et in aliis.</p>
</div3>

<A NAME="83509"/>
<div3><head>n. 2</head>
<p>Dicit ergo primo, quod cum ratio unius sit indivisibile esse; id autem quod est aliquo modo indivisibile in quolibet genere sit mensura; maxime dicetur in hoc quod est esse primam mensuram cuiuslibet generis.
	Et hoc maxime proprie dicitur in quantitate, et inde derivatur ad alia genera ratio mensurae.
	Mensura autem nihil aliud est quam id quo quantitas rei cognoscitur.
	Quantitas vero rei cognoscitur per unum aut numerum.
	Per unum quidem, sicut cum dicimus, unum stadium, vel unum pedem.
	Per numerum autem, sicut dicimus tria stadia, vel tres pedes.
	Ulterius autem omnis numerus cognoscitur per unum, eo quod unitas aliquoties sumpta quemlibet numerum reddit.
	Unde relinquitur quod omnis quantitas cognoscatur per unum.
	Addit autem <hi>inquantum quantitas</hi>, ut hoc referatur ad mensuram quantitatis.
	Nam proprietates et alia accidentia quantitatis alio modo cognoscuntur.</p>
</div3>

<A NAME="83510"/>
<div3><head>n. 3</head>
<p>Deinde cum dicit et quo primo dicit in qua specie quantitatis primo sit unum et mensura.
	Et circa hoc duo facit.
	Primo ostendit quod ratio mensurae primo invenitur in discreta quantitate, quae est numerus; dicens, quod id quo primo cognoscitur quantitas <hi>est ipsum unum</hi>, idest unitas, quae est principium numeri.
	Nam unum in aliis speciebus quantitatis non est ipsum unum, sed aliquid cui accidit unum; sicut dicimus unam manum, aut unam magnitudinem.
	Unde sequitur, quod ipsum unum, quod est prima mensura, sit principium numeri secundum quod est numerus.</p>
</div3>

<A NAME="83511"/>
<div3><head>n. 4</head>
<p>Secundo cum dicit hinc autem ostendit quomodo derivetur in alias species quantitatis.
	Et circa hoc duo facit.
	Primo ostendit ad quas species quantitatis derivetur; dicens, quod hinc, scilicet ex numero et uno quod est principium numeri, dicitur mensura in aliis quantitatibus, id scilicet quo primo cognoscitur unumquodque eorum.
	Et id quod est mensura cuiuslibet generis quantitatis, dicitur unum in illo genere.</p>
</div3>

<A NAME="83512"/>
<div3><head>n. 5</head>
<p>Et hoc exemplificat in tribus generibus; scilicet in dimensionibus quae sunt scilicet longitudo, et latitudo, et profunditas.
	Et in ponderibus, in hoc quod dicit, <hi>in gravitate</hi>.
	Et in motibus, in hoc, quod dicit, <hi>in velocitate</hi>, quod referatur ad mensuram temporis.
	Et de dimensionibus quidem nulli dubium erat, quin quantitates essent, et quod proprie eis primo competeret mensurari.
	Sed de gravitate et velocitate poterat esse dubium, eo quod magis videntur esse qualitates quam quantitates.</p>
</div3>

<A NAME="83513"/>
<div3><head>n. 6</head>
<p>Et ideo dicit, quomodo pertinent ad genus quantitatis, et quomodo competit eis mensurari; dicens, quod gravitas et velocitas habent aliquid commune in contrariis, quia scilicet in uno contrariorum invenitur alterum: nam grave est aliquo modo leve, et e converso; et velox est aliquo modo tardum.
	Utrumque enim eorum est duplex.
	Sicut grave, uno modo dicitur absolute, scilicet quod habet inclinationem ut feratur ad medium, sine hoc quod consideretur quantum habeat de tali inclinatione: et sic non pertinet ad genus quantitatis, nec competit ei mensurari.
	Alio modo dicitur grave per comparationem ad aliud, scilicet quod excedit alterum in inclinatione praedicta; ut scilicet dicamus, quod terra est gravis in comparatione ad aquam, et plumbum in comparatione ad lignum.
	Sic igitur ratione huius excessus, invenitur aliqua ratio quantitatis et mensurae.
	Et similiter velox dicitur dupliciter.
	Uno modo absolute, scilicet quod habet motum quemcumque.
	Et alio modo quod habet excessum motus.
	Et uno modo competit sibi ratio quantitatis et mensurae.
	Alio modo non.</p>
</div3>

<A NAME="83514"/>
<div3><head>n. 7</head>
<p>Et ut exponat quod dixerat de conditione gravitatis et velocitatis in contrariis, subdit quod in ipso tardo invenitur velocitas, inquantum id quod est simpliciter et absolute tardum, per excessum se habet ad tardiora.
	Et similiter gravitas invenitur in levi, sicut aer est levis ad terram, et gravis ad ignem comparatus.</p>
</div3>

<A NAME="83515"/>
<div3><head>n. 8</head>
<p>Deinde cum dicit in omnibus ostendit qualiter a numero derivetur ratio mensurae ad alia.
	Et primo hoc manifestat simul in dimensionibus et ponderibus.
	Secundo in velocitate motuum, ibi, et motum simplici motu.
	Dicit ergo primo, quod hoc modo derivatur ratio mensurae a numero ad alias quantitates, quod sicut unum quod est mensura numeri est indivisibile, ita in omnibus aliis generibus quantitatis aliquod unum indivisibile est mensura et principium.
	Sicut in mensuratione linearum utuntur homines quasi indivisibili, <hi>mensura pedali</hi>, idest unius pedis: ubique enim quaeritur pro mensura aliquid indivisibile, quod est aliquod simplex, vel secundum qualitatem, vel secundum quantitatem.
	Secundum qualitatem quidem, ut album in coloribus, quod quodammodo est mensura colorum, ut dicetur infra.
	Secundum quantitatem vero, ut unitas in numero, et mensura pedalis in lineis.</p>
</div3>

<A NAME="83516"/>
<div3><head>n. 9</head>
<p>Assignat autem rationem, quare mensuram oportet esse aliquid indivisibile; quia scilicet hoc est certa mensura, a qua non potest aliquid auferri vel addi.
	Et ideo unum est mensura certissima; quia unum quod est principium numeri, est omnino indivisibile, nullamque additionem aut subtractionem suscipiens manet unum.
	Sed mensurae aliorum generum quantitatis imitantur hoc unum, quod est indivisibile, accipiens aliquid minimum pro mensura secundum quod possibile est.
	Quia si acciperetur aliquid magnum, utpote stadium in longitudinibus, et talentum in ponderibus, lateret, si aliquod modicum subtraheretur vel adderetur; et semper in maiori mensura hoc magis lateret quam in minori.</p>
</div3>

<A NAME="83517"/>
<div3><head>n. 10</head>
<p>Et ideo omnes accipiunt hoc pro mensura tam in humidis, ut est oleum et vinum, quam in siccis, ut est granum et hordeum, quam in ponderibus et dimensionibus, quae significantur per grave et magnitudinem; quod primo invenitur tale, ut ab eo non possit aliquid auferri sensibile vel addi quod lateat.
	Et tunc putant se cognoscere quantitatem rei certitudinaliter, quando cognoscunt per huiusmodi mensuram minimam.</p>
</div3>

<A NAME="83518"/>
<div3><head>n. 11</head>
<p>Deinde cum dicit et motum manifestat idem in velocitate motuum; dicens, quod etiam motum mensurant homines <hi>motu simplici</hi>, idest uniformi et velocissimo quod habet minimum de tempore.
	Et ideo in astrologia accipiunt tale principium ad mensurandum.
	Accipiunt enim motum <hi>primi caeli</hi>, scilicet motum diurnum, qui est regularis et velocissimus, ad quem iudicant et mensurant omnes alios motus.</p>
</div3>

<A NAME="83519"/>
<div3><head>n. 12</head>
<p>Et quia ex velocitate et tarditate motuum contingit gravitas et acuitas in sonis, ut determinatur in musica, subdit exemplum de mensuratione sonorum; dicens, quod in musica prima mensura <hi>diesis est</hi>, idest differentia duorum semitonorum.
	Tonus enim dividitur in duo semitona inaequalia, ut in musica probatur.
	Et similiter in voce, mensura est elementum, quia etiam brevitas et longitudo vocis velocitatem et tarditatem motus consequitur.</p>
</div3>

<A NAME="83520"/>
<div3><head>n. 13</head>
<p>Omnes autem istae mensurae sunt aliquid unum: non ita quod aliqua mensura sit communis omnibus; sed quia quaelibet mensura in se est aliquid unum, ut dictum est.</p>
</div3>

<A NAME="83521"/>
<div3><head>n. 14</head>
<p>Deinde cum dicit non semper postquam ostendit philosophus ubi sit primo unum habens rationem mensurae, hic determinat quaedam circa mensuras consideranda.
	Et est primum, quod licet id quod est mensura habeat rationem unius, inquantum accedit ad indivisibilitatem, non tamen necessarium est unum numero esse quod mensurat.
	Sed aliquando plura sunt mensurantia, sicut in melodiis <hi>sunt duae dieses</hi>, idest duo semitona.
	Sed propter parvitatem non discernitur secundum auditum.
	Nam sensus non percipit differentiam valde parvorum, sed eorum differentia percipitur <hi>in rationibus</hi>, idest secundum diversas rationes proportionum, quia ex diversis proportionibus numeralibus causantur.</p>
</div3>

<A NAME="83522"/>
<div3><head>n. 15</head>
<p>Similiter etiam voces quibus etiam mensuramus, plures sunt.
	Quantitas enim unius metri vel unius pedis, mensuratur ex diversis syllabis, quarum aliae sunt breves, et aliae longae.
	Similiter etiam est diameter circuli vel quadrati, et etiam latus quadrati: et quaelibet magnitudo mensuratur duobus: non enim invenitur quantitas ignota nisi per duas quantitates notas.</p>
</div3>

<A NAME="83523"/>
<div3><head>n. 16</head>
<p>Hoc autem dicto, concludit epilogando quae supra dicta sunt, scilicet quod unum est mensura omnium.
	Cuius ratio est, quia unum est ad quod terminatur divisio.
	Ea vero, ex quibus est substantia uniuscuiusque, cognoscuntur per divisionem sive resolutionem totius in componentia; sive sint partes secundum quantitatem, sive sint partes secundum speciem, ut materia et forma, et elementa corporum mixtorum.
	Et ideo oportet id quod est per se unum, esse indivisibile, cum sit mensura qua cognoscitur res; quia quod in singulis est primum in compositione et ultimum in resolutione, est indivisibile, et per hoc cognoscitur res, ut dictum est.</p>
</div3>

<A NAME="83524"/>
<div3><head>n. 17</head>
<p>Sed tamen non similiter in omnibus invenitur indivisibile; sed quaedam sunt omnino indivisibilia, sicut unitas quae est principium numeri.
	Quaedam vero non sunt omnino indivisibilia, sed indivisibilia secundum sensum, secundum quod voluit auctoritas instituentium tale aliquid pro mensura; sicut mensura pedalis, quae quidem indivisibilis est proportione, sed non natura.
	Nam omne continuum forsan divisibile est.
	Dicit autem <hi>forsan</hi> propter dubitationem quorumdam ponentium magnitudinem componi ex indivisibilibus; vel quia magnitudines naturales non dividuntur in infinitum, sed solae mathematicae.
	Est enim invenire minimam carnem, ut tangitur primo physicorum.</p>
</div3>

<A NAME="83525"/>
<div3><head>n. 18</head>
<p>Deinde cum dicit semper autem ponit secundum quod considerandum est circa mensuram; dicens, quod <hi>metrum</hi>, idest mensura, semper debet esse <hi>cognatum</hi>, scilicet eiusdem naturae vel mensurae, cum mensurato: sicut mensura magnitudinum debet esse magnitudo: et non sufficit quod conveniat in natura communi, sicut omnes magnitudines conveniunt: sed oportet esse convenientiam mensurae ad mensuratum in natura speciali secundum unumquodque, sic quod longitudinis sit longitudo mensura, latitudinis latitudo, vox vocis, et gravitas gravitatis, et unitatum unitas.</p>
</div3>

<A NAME="83526"/>
<div3><head>n. 19</head>
<p>Sic enim oportet accipere ut absque calumnia loquamur; sed non quod numerorum mensura sit numerus.
	Numerus autem non habet rationem mensurae primae, sed unitas.
	Et si unitas mensura est, ad significandum convenientiam inter mensuram et mensuratum, oportet dicere, quod unitas sit mensura unitatum, et non numerorum.
	Et tamen si rei veritas attendatur, oportebit hoc etiam concedere, quod numerus esset mensura numerorum, aut etiam unitas numerorum similiter acciperetur.
	Sed non similiter dignum videtur dicere unitatem esse mensuram unitatum, et numerum numeri, vel unitatem numeri; propter differentiam, quae videtur esse inter unitatem et numerum.
	Sed istam differentiam observare, idem est, ac si quis dignum diceret quod unitates essent mensurae unitatum, sed non unitas; quia unitas differt ab unitatibus ut singulariter prolatum ab his quae pluraliter proferuntur.
	Et similis ratio est de numero ad unitatem; quia numerus nihil aliud est quam pluralitas unitatum.
	Unde nihil aliud est dicere unitatem esse mensuram numeri, quam unitatem esse mensuram unitatum.</p>
</div3>

<A NAME="83527"/>
<div3><head>n. 20</head>
<p>Deinde cum dicit et scientiam ostendit qualiter mensura transfertur ad quaedam secundum similitudinem; dicens, quod cum dictum sit quod mensura est, qua quantitas rei cognoscitur, dicemus scientiam esse mensuram rerum scibilium et sensum rerum sensibilium, quia ipsis aliquid cognoscimus, sensu scilicet sensibilia et scientia scibilia.
	Non tamen eodem modo sicut mensura.
	Nam per mensuram cognoscitur aliquid sicut per principium cognoscendi: per sensum autem et scientiam sicut per potentiam cognoscitivam, aut habitum cognoscitivum.</p>
</div3>

<A NAME="83528"/>
<div3><head>n. 21</head>
<p>Sic igitur per hanc similitudinem dicuntur mensurae, quia secundum rei veritatem magis mensurantur quam mensurent.
	Non enim quia nos aliquid sentimus aut scimus, ideo sic est in rerum natura.
	Sed quia sic est in rerum natura, ideo vero aliquid scimus, aut sentimus, ut dicitur nono metaphysicorum.
	Et sic accidit nobis, quod in sentiendo et sciendo mensuramur per res quae extra nos sunt.</p>
</div3>

<A NAME="83529"/>
<div3><head>n. 22</head>
<p>Nobis autem cognoscentibus et mensurantibus, sicut aliquo alio nos mensurante, cognoscimus quanti sumus in quantitate corporali per mensuram cubitalem applicatam nobis.
	Et sic sicut cubitus exterius appositus est mensura quantitatis corporalis nostrae, ita res scitae vel per sensum apprehensae, sunt mensurae per quas potest sciri utrum vere cognoscamus aliquid per sensum vel per intellectum.</p>
</div3>

<A NAME="83530"/>
<div3><head>n. 23</head>
<p>Si qua vero scientia est quae est causa rei scitae, oportebit quod sit eius mensura.
	Ut scientia artificis est mensura artificiatorum; quia unumquodque artificiatum secundum hoc perfectum est, quod attingit ad similitudinem artis.
	Et hoc modo se habet scientia Dei respectu omnium.
	Sed Protagoras dixit hominem esse mensuram omnium rerum inquantum est sciens aut sentiens, quia scientia et sensus sunt mensura substantiarum, scilicet sensibilium et scibilium.
	Dicebant enim Protagorici, ut in quarto habitum est, quod res sunt tales, quia sic sentimus eas, vel sic opinamur in eis.
	Cum igitur nihil superabundans vel magnum dicant, videntur tamen aliquid dicere, quia occulte insinuant quae dicere volunt.</p>
</div3>

<A NAME="83531"/>
<div3><head>n. 24</head>
<p>Deinde cum dicit quod quidem epilogat quae dicta sunt; scilicet quod de ratione unius est, quod sit mensura.
	Et hoc maxime proprium est, prout est in quantitate; deinde in qualitate, et in aliis generibus; quia id quod est mensura, debet esse indivisibile, aut secundum quantitatem, aut secundum qualitatem.
	Et ita sequitur, quod unum sit indivisibile, aut simpliciter, sicut unitas, quae est principium numeri, aut <hi>secundum quid</hi>, idest inquantum est unum, ut dictum est in aliis mensuris.</p>

</div3></div2>
<div2 n="3"><head>Lectio 3</head>
<A NAME="83532"/>
<div3><head>n. 1</head>
<p>Postquam ostendit philosophus, quomodo unum sit in quantitate primum secundum quamlibet rationem mensurae, et exinde ad alia genera derivetur, nunc determinat de uno qualiter se habeat ad substantiam; utrum scilicet unum sit ipsa substantia rei: et dividitur in tres partes.
	In prima movet quaestionem et ponit opiniones diversas.
	In secunda autem determinat veritatem, ostendendo quod unum et ens non sunt substantia eorum de quibus dicuntur, ibi, si itaque nullum.
	In tertia comparat unum ad ens, ibi, quia vero idem significant.
	Dicit ergo primo, quod quia iam manifestum est qualiter unum secundum quod habet rationem mensurae se habet in quantitate et in aliis generibus, quaerendum est de uno quomodo se habeat quantum pertinet ad substantias et naturas rerum.
	Quae quidem dubitatio est mota superius in tertio libro in quo motae sunt quaestiones diversae.</p>
</div3>

<A NAME="83533"/>
<div3><head>n. 2</head>
<p>Est autem dubitatio, utrum hoc ipsum quod dicitur unum, sit substantia aliqua et per se subsistens, ut dixerunt Pythagorici, et postea Platonici eos sequentes; aut magis ei quod est unum supponatur quaedam natura subsistens, secundum quam notius et magis debet dici quid est quod dicitur unum.
	Et hoc supposuerunt naturales: quorum unus dixit amorem esse aliquid quod est unum; sicut Empedocles qui ponebat quatuor principia materialia, scilicet quatuor elementa, quibus priora dicunt esse principia agentia, quae ipse ponebat, scilicet amorem et odium.
	Inter quae praecellit amor, inquantum perfectum et bonorum principium.
	Unde, si id quod est primum principium dicitur unum, consequitur secundum opinionem eius, quod amor sit illud quod est unum.
	Quod est conveniens, inquantum amor unionem quamdam indicat amantis et amati.
	Alius vero, scilicet Diogenes, ponens aerem principium omnium rerum, dixit aerem esse id quod est unum.
	Alius vero dixit infinitum esse id quod est unum, sicut Melissus, qui posuit esse unum ens infinitum et immobile, ut patet in primo physicorum.</p>
</div3>

<A NAME="83534"/>
<div3><head>n. 3</head>
<p>Deinde cum dicit si itaque determinat propositam quaestionem; dicens, quod unum non est substantia subsistens, de qua dicitur quod sit unum.
	Probat autem hoc dupliciter.
	Primo ratione.
	Secundo similitudine, ibi, adhuc autem similiter.
	Dicit ergo, quod probatum est superius, in septimo scilicet in quo agebat de ente et praecipue de substantia, quod nullum universalium esse potest substantia, quae scilicet per se sit subsistens; quia omne universale commune est multis.
	Nec possibile est universale esse substantiam subsistentem; quia sic oporteret quod esset unum praeter multa, et ita non esset commune, sed esset quoddam singulare in se.</p>
</div3>

<A NAME="83535"/>
<div3><head>n. 4</head>
<p>Nisi forte diceretur commune per modum causae.
	Sed alia est communitas universalis et causae.
	Nam causa non praedicatur de suis effectibus, quia non est idem causa suiipsius.
	Sed universale est commune, quasi aliquid praedicatum de multis; et sic oportet quod aliquo modo sit unum in multis, et non seorsum subsistens ab eis.</p>
</div3>

<A NAME="83536"/>
<div3><head>n. 5</head>
<p>Sed oportet ens et unum magis universaliter et communiter de omnibus praedicari.
	Non ergo sunt ipsa substantia subsistens, quae dicitur ens vel unum, sicut Plato posuit.</p>
</div3>

<A NAME="83537"/>
<div3><head>n. 6</head>
<p>Per hanc rationem concluditur, quod nulla genera sunt aliquae naturae et substantiae per se subsistentes, quasi separabiles ab aliis, de quibus dicuntur.
	Quod etiam superius inter quaestiones fuit dubitatum.
	Nec tamen hoc pro tanto dicitur, quod unum sit genus.
	Eadem enim ratione unum non potest esse genus, qua nec ens, quia nec univoce praedicatur, et propter alia quae superius in tertio tacta sunt.
	Et ex eadem ratione unum et ens non potest esse substantia subsistens.</p>
</div3>

<A NAME="83538"/>
<div3><head>n. 7</head>
<p>Deinde cum dicit adhuc autem ostendit idem ex similitudine; dicens, quod oportet quod unum similiter se habeat in omnibus generibus, quia ens et unum aequaliter de omnibus generibus praedicantur.
	In omnibus autem generibus quaeritur aliquid quod est unum, quasi ipsa unitas non sit ipsa natura quae dicitur una; sicut patet in qualitatibus et quantitatibus.
	Unde manifestum est, quod in omnibus generibus non est sufficiens dicere, quod hoc ipsum quod est unum, sit natura ipsius quod unum dicitur; sed oportet quaerere quid est quod est unum, et ens.</p>
</div3>

<A NAME="83539"/>
<div3><head>n. 8</head>
<p>Et quod in qualitatibus et in quantitatibus oporteat quaerere quid est quod dicitur unum, manifestat per exempla.
	Et primo in coloribus.
	Quaerimus enim aliquid quod est unum, sicut album quod est primum inter colores.
	Unde si in quolibet genere est unum id quod est primum, oportet quod album sit unum in genere colorum, et quasi mensura aliorum colorum; quia unusquisque color tanto perfectior est, quanto magis accedit ad album.
	Et quod album sit primum in coloribus, ostendit, quia colores medii generantur ex albo et nigro, et ita sunt posteriores.
	Nigrum etiam est posterius albo, quia est privatio albi, sicut tenebrae privatio lucis.
	Non autem sic est intelligendum, quod nigrum sit pura privatio, sicut tenebrae; cum nigrum sit species coloris, et per consequens natura coloris in eo servetur; sed quia in nigro est minimum de luce, quae facit colores.
	Et sic comparatur ad album, sicut defectus lucis ad lucem.</p>
</div3>

<A NAME="83540"/>
<div3><head>n. 9</head>
<p>Et quia in coloribus quaeritur aliquid quod possit dici primum et unum, scilicet album; manifestum est, quod si omnia entia colores essent, haberent quidem aliquem numerum.
	Non tamen ita quod numerus esset ipsae res subsistentes; sed esset numerus aliquarum rerum subsistentium, scilicet colorum.
	Et per consequens esset aliquid quod subiiceret ipsi uni, scilicet album.</p>
</div3>

<A NAME="83541"/>
<div3><head>n. 10</head>
<p>Et similiter esset si omnia essent melodia; quia entia haberent aliquem numerum, qui quidem esset numerus diesum sive tonorum.
	Sed tamen numerus non est ipsa substantia entium.
	Et per consequens oporteret quaerere aliquid quod esset unum, scilicet quod est diesis.
	Non tamen ita quod ipsum unum esset substantia.</p>
</div3>

<A NAME="83542"/>
<div3><head>n. 11</head>
<p>Et similiter si omnia entia essent toni, esset quidem numerus entium, quia aliquorum subiectorum ipsi numero, scilicet <hi>elementorum</hi>, idest literarum.
	Et per consequens litera vocalis quae est prima inter literas, cum sine ea consonantes sonum reddere non possint, essent unum: similiter si omnia essent figurae rectilineae, numerus esset aliquorum subiectorum, scilicet figurarum, et unum esset triangulus, quae est prima rectilinea figura.
	Omnes enim figurae rectilineae in triangulum resolvuntur.
	Et eadem ratio est in omnibus generibus.</p>
</div3>

<A NAME="83543"/>
<div3><head>n. 12</head>
<p>Si igitur ita est quod in omnibus aliis generibus, scilicet passionibus et qualitatibus et quantitatibus, et in motu, inveniatur numerus et unum, et numerus et unum non sunt substantia eorum de quibus dicuntur, sed numerus dicitur de quibusdam substantiis; et similiter unum requirat aliquod subiectum quod dicatur unum; necesse est quod similiter se habeat in substantiis, quia ens et unum similiter praedicantur de omnibus.
	Manifestum est igitur quod in quolibet genere est aliqua natura, de qua dicitur unum; non tamen ita quod ipsum unum sit ipsa natura; sed quia dicitur de ea.</p>
</div3>

<A NAME="83544"/>
<div3><head>n. 13</head>
<p>Et sicut in coloribus cum dicimus unum, quaerimus aliquem colorem qui dicatur unum; sic in substantia cum dicimus unum, necesse est quaerere aliquam substantiam, de qua dicatur ipsum unum.
	Et hoc primo et principaliter dicitur de eo, quod est primum in substantiis (quod inquiret inferius); et per consequens de aliis generibus et cetera.</p>
</div3>

<A NAME="83545"/>
<div3><head>n. 14</head>
<p>Deinde cum dicit quia vero quia eamdem rationem dixerat de ente et de uno, ostendit quod ens et unum aliqualiter idem significant.
	Et dicit aliqualiter; quia ens et unum sunt idem subiecto, differunt tantum sola ratione.
	Unum enim addit indivisionem supra ens.
	Dicitur enim unum ens indivisibile vel indivisum.
	Ostendit autem quod significat idem, tribus rationibus.</p>
</div3>

<A NAME="83546"/>
<div3><head>n. 15</head>
<p>Quarum prima est, quod unum consequitur omnia alia praedicamenta, et non est in aliquo uno praedicamento tantum: neque in substantia, neque in quantitate, neque in aliquo alio: sicut se habet et de ente.</p>
</div3>

<A NAME="83547"/>
<div3><head>n. 16</head>
<p>Secundo, quia cum dicitur unus homo, non aliquam naturam aliam ab homine praedicat, sicut nec ipsum quod est ens praedicat aliam naturam a decem praedicamentis; quia si praedicaret aliam naturam, oporteret abire in infinitum, quia etiam illa natura dicetur unum et ens.
	Et sic unum unicuique idem est.
	Et si ens de eis praedicaret aliam naturam, procederetur in infinitum.
	Si autem non, pari ratione standum fuit in primo.</p>
</div3>

<A NAME="83548"/>
<div3><head>n. 17</head>
<p>Tertia ratio est, quia unumquodque dicitur unum inquantum est ens.
	Unde per dissolutionem, res ad non esse rediguntur.</p>
</div3>

<A NAME="83549"/>
<div3><head>n. 18</head>
<p>Videtur autem in hac determinatione philosophus sibi contrarius esse.
	Nam primo dixit, quod unum et ens non sunt substantia eorum de quibus dicuntur.
	Hic autem dicit, quod unum et ens non praedicant aliquam aliam naturam ab his de quibus dicuntur.</p>
</div3>

<A NAME="83550"/>
<div3><head>n. 19</head>
<p>Sciendum est igitur quod substantia dicitur dupliciter.
	Uno modo suppositum in genere substantiae, quod dicitur substantia prima et hypostasis, cuius proprie est subsistere.
	Alio modo quod quid est, quod etiam dicitur natura rei.
	Secundum ergo Platonis opinionem, cum universalia essent res subsistentes, significabant substantiam non solum secundo modo, sed primo.
	Aristoteles vero probat in septimo quod universalia non subsistunt.
	Unde sequitur quod universalia non sunt substantiae primo modo, sed secundo modo tantum.
	Propter quod dicitur in praedicamentis, quod secundae substantiae, quae sunt genera et species, non significant hoc aliquid quod est substantia subsistens, sed <hi>significant quale quid</hi>, idest naturam quamdam in genere substantiae.</p>
</div3>

<A NAME="83551"/>
<div3><head>n. 20</head>
<p>Sic igitur philosophus supra probavit, quod unum et ens non significant substantiam quae est hoc aliquid, sed oportet quaerere aliquid quod sit unum et ens.
	Sicut quaeritur aliquid quod sit homo vel animal, ut Socrates vel Plato.
	Postmodum vero ostendit quod significant naturam eorum de quibus dicuntur, et non aliquid additum sicut accidentia.
	In hoc enim differunt communia ab accidentibus, quamvis utrisque sit commune non esse hoc aliquid: quia communia significant ipsam naturam suppositorum, non autem accidentia, sed aliquam naturam additam.</p>
</div3>

<A NAME="83552"/>
<div3><head>n. 21</head>
<p>Hoc autem non considerans Avicenna posuit quod unum et ens sunt praedicata accidentalia, et quod significant naturam additam supra ea de quibus dicuntur.
	Deceptus enim fuit ex aequivocatione unius.
	Quod quidem secundum quod est principium numeri habens rationem mensurae in genere quantitatis, significat quamdam naturam additam his de quibus dicitur, cum sit in genere accidentis.
	Sed unum quod convertitur cum ente circuit omnia entia.
	Unde non significat aliquam naturam determinatam ad aliquod genus.</p>
</div3>

<A NAME="83553"/>
<div3><head>n. 22</head>
<p>Similiter etiam deceptus est ex aequivocatione entis.
	Nam ens quod significat compositionem propositionis est praedicatum accidentale, quia compositio fit per intellectum secundum determinatum tempus.
	Esse autem in hoc tempore vel in illo, est accidentale praedicatum.
	Sed ens quod dividitur per decem praedicamenta, significat ipsas naturas decem generum secundum quod sunt actu vel potentia.</p>

</div3></div2>
<div2 n="4"><head>Lectio 4</head>
<A NAME="83554"/>
<div3><head>n. 1</head>
<p>Postquam philosophus determinavit de uno secundum se, hic determinat de uno per comparationem ad multitudinem; et dividitur in partes duas.
	In prima determinat de uno et multitudine, et de his quae ad ea consequuntur.
	In secunda determinat de contrarietate quae inter unum et multa invenitur, eo quod specialem difficultatem habeat consideratio eius, ibi, quoniam autem differre contingit abinvicem.
	Prima dividitur in duas.
	In prima ostendit quomodo unum opponitur multitudini.
	In secunda determinat de his quae consequuntur ad unum et multitudinem, ibi, est autem unius.
	Circa primum tria facit.
	Primo ostendit secundum quid accipienda sit oppositio quae est inter unum et multa; dicens, quod licet unum et multa multis modis opponantur, ut patet infra; eorum tamen unus et principalior est secundum quod unum et multitudo opponuntur ut divisibile et indivisibile; quia hic oppositionis modus attenditur secundum propriam rationem utriusque.</p>
</div3>

<A NAME="83555"/>
<div3><head>n. 2</head>
<p>Ratio enim multitudinis consistit in hoc quod est esse divisa abinvicem, aut divisibilia.
	Dicit autem divisa, propter ea quae actu a seinvicem separata sunt, et propter hoc multa dicuntur.
	Divisibilia autem, propter ea quae non sunt actu separata, sed appropinquant separationi, sicut humida, ut aer et aqua, et alia his similia, in quibus propter facilitatem divisionis, multitudinem dicimus.
	Dicitur enim multa aqua et multus aer.
	Ratio vero unius consistit in hoc, quod est esse indivisibile, aut non esse divisum.
	Dicitur enim et continuum unum, quia non et actu divisum, licet sit divisibile.</p>
</div3>

<A NAME="83556"/>
<div3><head>n. 3</head>
<p>Secundo ibi, quoniam ergo ostendit ad quod genus oppositionis praedictus modus oppositionis reducatur; dicens, quod cum quatuor sint oppositionis genera, quorum unum est oppositio, quae dicitur secundum privationem; manifestum est quod unum et multa non opponuntur ut contradictio, neque ad aliquid, quae sunt duo genera oppositionis, sed opponuntur ut contraria.</p>
</div3>

<A NAME="83557"/>
<div3><head>n. 4</head>
<p>Et quidem quod non opponantur secundum contradictionem, manifestum est, quia neutrum eorum verificatur de non ente.
	Non ens enim neque unum neque multa est.
	Oporteret autem alteram partem contradictionis verificari tam de ente quam de non ente.
	Similiter etiam manifestum est, quod non opponuntur ut ad aliquid dicta.
	Nam unum et multitudo dicuntur absolute.</p>
</div3>

<A NAME="83558"/>
<div3><head>n. 5</head>
<p>Sed cum dixerit quod unum et multitudo opponuntur ut indivisibile et divisibile, quae videntur opponi secundum privationem et habitum, concludit tamen quod unum et multitudo opponuntur ut contraria.
	Oppositio enim quae est secundum privationem et habitum, est principium oppositionis quae est secundum contrarietatem, ut infra patebit.
	Alterum enim contrariorum semper est privatio, sed non privatio pura.
	Sic enim non participaret naturam generis, cum contraria sint in eodem genere.
	Oportet igitur quod utrumque contrariorum sit natura quaedam, licet alterum eorum participet naturam generis cum quodam defectu, sicut nigrum se habet ad album, ut supra dictum est.
	Quia igitur unum non significat privationem puram, non enim significat ipsam indivisionem, sed ipsum ens indivisum, manifestum est quod unum et multitudo non opponuntur secundum privationem puram et habitum, sed sicut contraria.</p>
</div3>

<A NAME="83559"/>
<div3><head>n. 6</head>
<p>Tertio ibi, dicitur autem.
	Respondet tacitae quaestioni.
	Quia enim dixerat quod unum se habet ad multitudinem ut divisibile ad indivisibile, indivisibile autem videtur privatio esse divisibilis, cum privatio sit posterior habitu et forma, videtur sequi, quod unum sit posterius multitudine: cum tamen supra dixerit, quod unum est principium multitudinis, ex quo cognoscitur.</p>
</div3>

<A NAME="83560"/>
<div3><head>n. 7</head>
<p>Ad huius igitur obiectionis solutionem videndam, considerandum est, quod ea quae sunt priora secundum naturam et magis nota, sunt posteriora et minus nota quo ad nos, eo quod rerum notitiam per sensum accipimus.
	Composita autem et confusa prius cadunt in sensu, ut dicitur in primo physicorum.
	Et inde est, quod composita prius cadunt in nostram cognitionem.
	Simpliciora autem quae sunt priora et notiora secundum naturam, cadunt in cognitionem nostram per posterius.
	Inde est quod prima rerum principia non definimus nisi per negationes posteriorum; sicut dicimus quod punctum est, cuius pars non est; et Deum cognoscimus per negationes, inquantum dicimus Deum incorporeum esse, immobilem, infinitum.</p>
</div3>

<A NAME="83561"/>
<div3><head>n. 8</head>
<p>Sic igitur licet unum prius secundum naturam sit multitudine, tamen secundum cognitionem nostram definitur et nominatur ex privatione divisionis.
	Et propter hoc philosophus dicit quod <hi>ipsum unum dicitur</hi>, idest nominatur <hi>et ostenditur</hi>, idest cognoscitur ex suo contrario, sicut indivisibile ex divisibili: propter hoc quod multitudo est magis sensibilis quam unum, et divisibile magis quam indivisibile.
	Unde multitudo ratione prius est quam indivisibile, non quidem secundum ordinem naturae, sed propter sensum qui est principium nostrae cognitionis.</p>
</div3>

<A NAME="83562"/>
<div3><head>n. 9</head>
<p>Sed contra ea quae hic philosophus determinat, duplex dubitatio consurgit.
	Prima quidem circa hoc quod dicit, quod unum et multa opponuntur ut contraria.
	Hoc enim videtur impossibile, quia unum constituit multitudinem.
	Unum autem contrariorum non constituit aliud, sed magis destruit.</p>
</div3>

<A NAME="83563"/>
<div3><head>n. 10</head>
<p>Sciendum igitur est, quod cum contraria differant secundum formam, ut infra dicetur, cum dicimus aliqua esse contraria, accipiendum est utrumque eorum secundum quod habet formam, non autem secundum quod est pars habentis formam.
	Corpus enim secundum quod absque anima accipitur ut formam habens, opponitur animali ut inanimatum animato.
	Secundum vero quod accipitur non quasi aliquod perfectum et formatum, non opponitur animali, sed est pars materialis ipsius.
	Et sic etiam videmus in numeris.
	Nam binarius secundum quod est quoddam totum, speciem et formam determinatam habens, est diversum specie a ternario; si vero consideretur absque hoc quod sit perfectum per formam, est pars ternarii.</p>
</div3>

<A NAME="83564"/>
<div3><head>n. 11</head>
<p>Sic igitur et ipsum unum secundum quod consideratur ut in se perfectum et speciem quamdam habens, opponitur multitudini; quia quod est unum, non est multa neque e contra.
	Prout vero consideratur ut non completum secundum speciem et formam, sic non opponitur multitudini, sed est pars eius.</p>
</div3>

<A NAME="83565"/>
<div3><head>n. 12</head>
<p>Secunda autem dubitatio oritur circa hoc quod dicit, quod multitudo est prior ratione quam unum.
	Cum enim unum sit de ratione multitudinis, eo quod multitudo non est aliud quam aggregatio unitatum, si ipsum unum est posterius ratione quam multitudo, sequitur quod in ratione unius et multitudinis, est quidam circulus; ita quod necesse sit per multitudinem intelligi unitatem, et e converso.
	Circulus autem in rationibus rerum non suscipitur, quia esset idem eodem notius et minus notum, quod est impossibile.</p>
</div3>

<A NAME="83566"/>
<div3><head>n. 13</head>
<p>Dicendum igitur quod nihil prohibet aliquid esse prius et posterius eodem secundum rationem, secundum diversa in eo considerata.
	In multitudine enim considerari potest, et quod multitudo est, et ipsa divisio.
	Ratione igitur divisionis prior est quam unum secundum rationem.
	Nam unum est quod non dividitur.
	Secundum autem quod est multitudo, posterius est uno secundum rationem, cum multitudo dicatur aggregatio unitatum.</p>
</div3>

<A NAME="83567"/>
<div3><head>n. 14</head>
<p>Divisio autem quae praesupponitur ad rationem unius, secundum quod convertitur cum ente, non est divisio quantitatis continuae, quae praeintelligitur uni quod est principium numeri.
	Sed est divisio quam causat contradictio, prout hoc ens et illud, dicuntur divisa, ex eo quod hoc non est illud.</p>
</div3>

<A NAME="83568"/>
<div3><head>n. 15</head>
<p>Sic ergo primo in intellectu nostro cadit ens, et deinde divisio; et post hoc unum quod divisionem privat, et ultimo multitudo quae ex unitatibus constituitur.
	Nam licet ea quae sunt divisa, multa sint, non habent tamen rationem multorum, nisi postquam huic et illi attribuitur quod sit unum.
	Quamvis etiam nihil prohiberet dici rationem multitudinis dependere ex uno, secundum quod est mensurata per unum, quod iam ad rationem numeri pertinet.</p>
</div3>

<A NAME="83569"/>
<div3><head>n. 16</head>
<p>Deinde cum dicit est autem determinat de his quae causantur ex uno et multo; et circa hoc duo facit.
	Primo ponit ea quae consequuntur unum et multa; dicens, quod sicut superius in quinto dictum est, ubi divisit sive distinxit quot modis dicantur contraria, ad unum consequitur idem et simile et aequale.
	Nam idem est unum in substantia, simile unum in qualitate, aequale vero unum in quantitate.</p>
</div3>

<A NAME="83570"/>
<div3><head>n. 17</head>
<p>Ad pluralitatem vero pertinent contraria horum, scilicet diversum et dissimile et inaequale.
	Nam diversa sunt quorum non est substantia una, et dissimilia quae non habent qualitatem unam, et inaequalia quae non habent unam quantitatem.</p>
</div3>

<A NAME="83571"/>
<div3><head>n. 18</head>
<p>Deinde cum dicit dicto vero ostendit quot modis dicantur praedicta; et circa hoc duo facit.
	Primo distinguit modos eorum, quae consequuntur ad unum.
	Secundo distinguit modos eorum quae consequuntur pluralitatem, ibi, quare palam quod diversum et dissimile.
	Circa primum duo facit.
	Primo ostendit quot modis dicitur idem.
	Secundo quot modis dicitur simile, ibi, similia vero, si non sunt et cetera.
	Aequale vero non distinguit, quia non dicitur multipliciter, nisi forte secundum diversas species quantitatis.</p>
</div3>

<A NAME="83572"/>
<div3><head>n. 19</head>
<p>Ponit ergo tres modos quibus dicitur idem.
	Cum enim idem sit unum in substantia, substantia autem dupliciter dicatur, scilicet ipsum suppositum, et natura sive species, tripliciter dicitur idem.
	Vel secundum suppositum solum, ut hoc album, hoc musicum, si Socrates sit albus vel musicus; vel solum per naturam suppositi sive rationem vel speciem eius, sicut Socrates et Plato sunt idem humanitate; vel secundum utrumque, sicut Socrates est idem Socrati.</p>
</div3>

<A NAME="83573"/>
<div3><head>n. 20</head>
<p>Hos igitur tres modos philosophus assignans dicit, quod cum idem multipliciter dicatur, uno modo dicitur idem secundum numerum, quod aliquando dicimus ipsum, sicut si dicamus, Socrates est homo, et ipsum est album.
	Cum enim hoc pronomen, ipsum, sit relativum, relativum autem idem suppositum referat, ubicumque ponitur hoc quod dico ipsum, designat quod sit idem suppositum numero.</p>
</div3>

<A NAME="83574"/>
<div3><head>n. 21</head>
<p>Alio modo dicitur idem si fuerit unum, non solum unitate suppositi, ut hoc lignum et hoc album, sed simul ratione et numero, ut tu tibiipsi es idem et specie et materia; ut materia referatur ad suppositum quae est individuationis principium, et species pro natura suppositi accipiatur.</p>
</div3>

<A NAME="83575"/>
<div3><head>n. 22</head>
<p>Tertio modo dicitur idem quando <hi>ratio primae substantiae</hi>, idest suppositi est una, licet suppositum non sit unum.
	Et hoc est idem specie vel genere, sed non numero.
	Ponit autem exemplum in quantitatibus, secundum opinionem eorum, qui ponebant quantitates esse substantias rerum: secundum quam quidem opinionem plures lineae rectae, sunt sicut plura supposita in genere substantiae: mensura autem lineae est sicut species eius.
	Unde multae lineae rectae aequales, sunt unum secundum hanc positionem, sicut diversa supposita sunt unum quae communicant in una ratione speciei.
	Et quia mathematici utuntur lineis in abstractione, apud eos plures lineae aequales rectae accipiuntur ut una.
	Et similiter plura <hi>tetragona</hi>, scilicet figurae quatuor angulorum quae sunt aequalia quantitate, et sunt <hi>isagona</hi>, idest aequalium angulorum, accipiuntur ut idem.
	Et aequalitas in eis est quasi unitas secundum rationem speciei.</p>
</div3>

<A NAME="83576"/>
<div3><head>n. 26</head>
<p>Deinde cum dicit similia vero ostendit quot modis dicitur simile; et ponit quatuor modos; quorum primus respondet tertio modo eius, quod dicitur idem.
	Quia enim idem est unum in substantia, simile vero unum in qualitate, oportet illud, secundum quod dicitur simile, se habere ad id, secundum quod dicitur idem, sicut se habet qualitas ad substantiam.
	Et quia usus est aequalitate quasi unitate in substantia, utitur figura et proportione quasi qualitate.</p>
</div3>

<A NAME="83577"/>
<div3><head>n. 27</head>
<p>Attendendum etiam est, quod cum qualitas et quantitas fundentur in substantia: ubi est unitas substantiae, sequitur quod sit unitas quantitatis et qualitatis, non tamen unitas nominatur a quantitate et qualitate, sed a principaliori, scilicet substantia.
	Et ideo ubi est unitas substantiae, non dicitur similitudo vel aequalitas, sed identitas tantum.</p>
</div3>

<A NAME="83578"/>
<div3><head>n. 28</head>
<p>Ad similitudinem ergo vel aequalitatem requiritur diversitas substantiae.
	Et propter hoc dicit quod similia dicuntur aliqua, licet non sint simpliciter eadem secundum speciem substantiae, et si non sint etiam indifferentia secundum substantiam subiectam quae dicitur suppositum, sed sunt eadem secundum speciem aliquo modo, sicut maius tetragonum dicitur esse simile minori tetragono, quando scilicet anguli unius sunt aequales angulis alterius, et latera aequales angulos continentia sunt proportionalia.
	Sic igitur patet quod haec similitudo attenditur secundum unitatem figurae et proportionis.
	Et similiter multae rectae lineae inaequales non sunt eaedem simpliciter, licet sint similes.</p>
</div3>

<A NAME="83579"/>
<div3><head>n. 29</head>
<p>Potest autem et hic considerari quod quando est unitas secundum rationem perfectam speciei, dicitur identitas; quando autem est unitas non secundum totam rationem speciei, dicitur similitudo.
	Ut si quis dicat quod ea quae sunt unum genere, sunt similia; ea vero quae sunt unum specie, sunt eadem; ut videntur innuere exempla posita.
	Nam lineas rectas aequales et tetragona aequalia dixit habere identitatem adinvicem; tetragona autem inaequalia et rectas lineas inaequales habere similitudinem.</p>
</div3>

<A NAME="83580"/>
<div3><head>n. 30</head>
<p>Secundus modus est si aliqua conveniunt in una forma quae nata sit suscipere magis et minus, et tamen participent illam formam sine magis et minus: sicut albedo recipit intensionem et remissionem; unde si aliqua sunt alba aequaliter sine magis et minus, dicuntur similia.</p>
</div3>

<A NAME="83581"/>
<div3><head>n. 31</head>
<p>Tertius modus est quando aliqua conveniunt in una forma aut passione, etiam secundum magis et minus; sicut magis album et minus album dicuntur similia, quia est <hi>una species</hi>, idest qualitas ipsorum.</p>
</div3>

<A NAME="83582"/>
<div3><head>n. 32</head>
<p>Quartus modus est secundum quod aliqua dicuntur similia, non propter unam qualitatem tantum, sed consideratione multorum: ut dicantur illa esse similia quae in pluribus conveniunt quam differant, vel simpliciter, vel quantum ad ea quae in promptu apparent.
	Sicut stamnum argento dicitur simile, quia in multis convenit.
	Et similiter ignis auro, et crocus rubeo.</p>
</div3>

<A NAME="83583"/>
<div3><head>n. 33</head>
<p>Deinde cum dicit quare palam prosequitur de illis quae consequuntur ad pluralitatem.
	Et primo de dissimili et de diverso.
	Secundo de differenti, ibi, differentia vero et diversitas et cetera.
	Dicit ergo primo, quod quia idem et diversum opponuntur, et simile et dissimile: idem autem et simile multipliciter dicuntur; manifestum est quod diversum et dissimile multipliciter dicentur, quia scilicet quando unum oppositorum dicitur multipliciter, et reliquum, ut dicitur in primo topicorum.</p>
</div3>

<A NAME="83584"/>
<div3><head>n. 34</head>
<p>Omissa autem multiplicitate dissimilis quia facile apparet qualiter modi eius accipiantur per oppositum ad modos similis, ponit tres modos eius quod est diversum.
	Quorum primus est quod diversum dicitur omne quod est aliud per oppositum ad idem.
	Sicut enim idem dicebatur omne quod est ipsum, quod est relativum identitatis, ita diversum dicitur esse quod est aliud, quod est relativum diversitatis.
	Et propter hoc, unumquodque ad aliud comparatum, aut est idem aut diversum.
	Alius modus est quando non est una materia et una ratio; sicut tu et propinquus tibi, diversi estis.
	Tertius autem modus est, sicut in mathematicis: ut si dicantur lineae inaequales diversae.</p>
</div3>

<A NAME="83585"/>
<div3><head>n. 35</head>
<p>Et quia dixerat quod omne ad omne est idem aut diversum, ne quis crederet hoc esse verum, tam in entibus quam in non entibus, removet hoc dicens: diversum aut idem dicitur omne ad omne in his quae dicuntur unum et ens, non autem in non entibus.
	Idem enim et diversum non opponuntur ut contradictoria, quorum alterum necesse est verum esse de quolibet ente aut non ente; sed opponuntur ut contraria, quae non verificantur nisi de ente.
	Et ideo diversum non dicitur de non entibus.
	Sed non idem, quod contradictorie opponitur eidem, dicitur etiam de non entibus.
	Sed in omnibus entibus dicitur idem aut diversum.
	Omne enim quod est ens et unum in se, comparatum alteri, aut est unum ei, et sic est idem; aut non unum, aptum natum esse unum, et sic est diversum.
	Sic igitur diversum et idem opponuntur.</p>
</div3>

<A NAME="83586"/>
<div3><head>n. 36</head>
<p>Si quis autem obiiciat quod diversum et idem non sunt in omnibus entibus, cum idem sequatur unitatem substantiae, diversitas autem substantiae pluralitatem; dicendum est, quod quia substantia radix est aliorum generum, illud quod est substantiae, transfertur ad omnia alia genera, sicut de eo quod quid est philosophus dixit supra in septimo.</p>
</div3>

<A NAME="83587"/>
<div3><head>n. 37</head>
<p>Deinde cum dicit differentia vero ostendit in quo differat differentia et diversitas; dicens, quod aliud est differentia, aliud diversitas.
	Duo enim quorum unum est diversum ab altero, non est necesse per aliquid esse diversa.
	Possunt enim esse diversa seipsis.
	Et hoc ex praedictis patet; quia quodcumque ens alteri comparatum, aut est diversum, aut est idem.</p>
</div3>

<A NAME="83588"/>
<div3><head>n. 38</head>
<p>Sed quod est differens ab aliquo, oportet quod per aliquid sit differens.
	Unde necesse est, ut id quo differentia differunt, sit aliquid idem in illis quae non sic differunt.
	Hoc autem quod est idem in pluribus, vel est genus, vel est species.
	Unde omne differens, differt aut genere, aut specie.</p>
</div3>

<A NAME="83589"/>
<div3><head>n. 39</head>
<p>Genere quidem differunt, quorum non est communis materia.
	Dictum est enim supra in octavo, quod licet materia non sit genus, tamen ab eo quod est materiale in re, sumitur ratio generis.
	Sicut natura sensibilis est materialis in homine respectu rationis.
	Et ideo illud quod non communicat in natura sensibili cum homine, est alterius generis.</p>
</div3>

<A NAME="83590"/>
<div3><head>n. 40</head>
<p>Et quia ea quae non communicant in materia, non generantur adinvicem, sequitur ea genere esse diversa, quorum non est generatio adinvicem.
	Quod etiam necesse fuit addere propter ea quae non habent materiam, sicut accidentia sunt.
	Ut sint genere diversa quaecumque sunt in diversis praedicamentis, ut linea et albedo, quorum unum non fit ex alio.</p>
</div3>

<A NAME="83591"/>
<div3><head>n. 41</head>
<p>Specie vero differentia dicuntur, quorum est idem genus, et secundum formam differunt.
	Dicitur autem genus quod praedicatur de duobus specie differentibus, sicut de homine et de equo.
	Contraria autem differunt, et contrarietas est differentia quaedam.</p>
</div3>

<A NAME="83592"/>
<div3><head>n. 42</head>
<p>Deinde cum dicit quod autem probat per inductionem quod dixerat de ratione differentiae; quia omnia differentia videntur esse talia, scilicet quod non solum sint diversa, sed aliquo modo diversa: sicut haec quidem diversa sunt genere; haec autem sunt in eodem praedicamento, et in eodem genere, sed differunt specie; et quaedam sunt eadem specie.
	Quae aut sunt genere eadem aut diversa, determinatum est in aliis, idest in quinto huius.</p>

</div3></div2>
<div2 n="5"><head>Lectio 5</head>
<A NAME="83593"/>
<div3><head>n. 1</head>
<p>Postquam philosophus determinavit de uno et multo, et de his quae ad ea consequuntur, quorum unum est contrarietas, quae est differentia quaedam, ut dictum est, hic determinat de contrarietate, quia eius consideratio specialem habet difficultatem.
	Et dividitur in partes duas.
	In primo ostendit quod contrarietas est differentia maxima.
	In secunda inquirit, utrum contraria differant genere, aut specie, ibi, diversum autem specie ab aliquo et cetera.
	Prima dividitur in duas.
	In prima determinat de contrariis.
	In secunda de mediis, ibi, quoniam vero contrariorum contingit et cetera.
	Prima dividitur in duas.
	In prima ostendit naturam contrarietatis.
	In secunda movet quasdam dubitationes circa praedeterminata, ibi, quoniam autem unum uni contrarium est.
	Prima dividitur in duas partes.
	In prima ostendit quid sit contrarietas.
	In secunda determinat de contrarietate per comparationem ad alias species oppositionis, ibi, prima vero contrarietas et cetera.
	Circa primum duo facit.
	Primo ostendit definitionem contrarietatis.
	Secundo ad definitionem assignatam reducit omnes alias definitiones, quae de contrariis assignantur, ibi, necesse est alios terminos, et cetera.
	Circa primum duo facit.
	Primo ponit definitionem contrarietatis.
	Secundo ex definitione assignata quaedam corollaria concludit, ibi, at vero maximum in unoquoque genere et cetera.
	Circa primum duo facit.
	Primo ostendit aliquam esse differentiam maximam, hoc modo.
	In quibuscumque est invenire magis et minus, est invenire maximum, cum non sit procedere in infinitum: sed contingit differre aliquid ab altero magis et minus: ergo et contingit aliqua duo maxime differre.
	Et ita est aliqua differentia maxima.</p>
</div3>

<A NAME="83594"/>
<div3><head>n. 2</head>
<p>Secundo ibi, et hanc ostendit, quod contrarietas sit maxima differentia, per inductionem.
	Quaecumque enim differunt, aut differunt genere, aut differunt specie.
	Illa autem, quae differunt genere, non sunt comparabilia adinvicem, sed magis distant quam possit in eis accipi magis et minus differre.
	Hoc enim accipitur in illis quorum est transmutatio invicem.
	Intelligitur enim processus quidam et via transmutationis de uno in aliud per hoc, primo quod magis differunt, et postea minus, et sic quousque unum transmutatur in alterum.
	In illis autem quae differunt genere, non est accipere huiusmodi viam transmutationis unius in alterum.
	Unde in eis non est accipere magis et minus differre, et per consequens nec maxime differre: et sic in differentibus genere non est maxima differentia.</p>
</div3>

<A NAME="83595"/>
<div3><head>n. 3</head>
<p>In illis vero quae differunt specie, oportet maximam differentiam esse inter contraria, quae generationes mutuae sunt ex contrariis sicut ex ultimis.
	Generatur quidem medium ex extremo aut e converso, aut etiam medium ex medio, ut pallidum ex nigro vel ex rubeo: non tamen huiusmodi generationes sunt ex duobus quasi ultimis.
	Cum enim in generatione, ex nigro procedit ad pallidum, adhuc ulterius potest procedere ad aliquid magis differens.
	Sed cum iam pervenerit ad album, non potest ulterius procedere ad aliquid magis differens a nigro.
	Et sic ibi est status sicut in ultimo.
	Et propter hoc dicit quod generationes fiunt ex contrariis sicut ex ultimis.
	Sed manifestum est, quod distantia ultimorum semper est maxima.
	Relinquitur ergo, quod inter ea quae differunt specie, maxime differunt contraria.</p>
</div3>

<A NAME="83596"/>
<div3><head>n. 4</head>
<p>Cum autem ostenderimus quod ea quae differunt genere non dicuntur maxime differre, et tamen est aliqua maxima differentia, sequitur quod contrarietas non sit aliud quam maxima differentia.</p>
</div3>

<A NAME="83597"/>
<div3><head>n. 5</head>
<p>Deinde cum dicit at vero inducit duo corollaria ex praemissis: quorum primum est quod contrarietas sit perfecta differentia.
	Quod sic probatur.
	Maximum in unoquoque genere est idem quod perfectum est.
	Quod patet ex hoc, quod maximum est quod non exceditur; et perfectum est, extra quod non potest aliquid sumi.
	Et sic eadem videtur esse differentia maximi et perfecti.</p>
</div3>

<A NAME="83598"/>
<div3><head>n. 6</head>
<p>Et quod perfectum sit extra quod non potest aliquid sumi, patet; quia omnia dicuntur perfecta, eo quod deveniunt ad finem.
	Extra finem autem nihil est: quia finis est id quod est ultimum in omni re, et quod continet rem.
	Unde nihil est extra finem.
	Nec id quod perfectum est, indiget aliquo exteriori; sed totum continetur sub sua perfectione.
	Et sic patet quod perfecta differentia est quae pervenit ad finem.</p>
</div3>

<A NAME="83599"/>
<div3><head>n. 7</head>
<p>Et sic, cum contrarietas sit maxima differentia, ut probatum est, sequitur quod sit differentia perfecta.
	Sed quia contraria dicuntur multipliciter, ut postmodum dicetur, non omnia contraria dicuntur perfecte differentia.
	Sed ita consequitur quaelibet contraria perfecte differre, sicut competit eis esse contraria; quibusdam scilicet primo, et quibusdam secundario.</p>
</div3>

<A NAME="83600"/>
<div3><head>n. 8</head>
<p>His enim.
	Secundum corollarium ponit dicens, quod cum praedicta sint vera, manifestum est quod non convenit plura esse contraria uni.
	Quod quidem probat dupliciter.
	Primo, quia contrarietas est maxima et perfecta differentia quasi ultimorum.
	Unius autem distantiae non possunt esse plura ultima quam duo.
	Sicut videmus quod unius rectae lineae sunt duo puncta extrema.
	Nec iterum ultimo est aliquid ulterius.
	Unde impossibile est, si contrarietas est una distantia, quod uni contrariorum contrarientur aliqua duo ex aequo quasi ultima.
	Nec quod unum contrarietur magis, et alterum minus: quia id quod contrarietur minus, non esset ultimum, sed aliquid haberet ulterius.</p>
</div3>

<A NAME="83601"/>
<div3><head>n. 9</head>
<p>Deinde cum dicit totaliter autem probat idem alio modo; dicens, quod contrarietas est differentia quaedam.
	Omnis autem differentia est aliquorum duorum.
	Unde et perfecta differentia est duorum.
	Et sic unum uni tantum est contrarium.</p>
</div3>

<A NAME="83602"/>
<div3><head>n. 10</head>
<p>Deinde cum dicit necesse autem ostendit, quod omnes definitiones de contrariis datae, secundum praedictam definitionem contrarietatis verificantur.
	Et ponit <hi>quatuor terminos</hi>, idest definitiones contrariorum ab aliis assignatas; quarum prima est, quod contraria sunt quae plurimum differunt.
	Hoc enim verificatur secundum praedicta, cum contrarietas sit perfecta differentia, quae facit plurimum differre.
	Manifestum est enim ex praedictis, quod in his quae differunt genere non est accipere quid magis differens his quae differunt specie: quia ad ea quae sunt extra genus, non est differentia, ut dictum est.
	Eorum vero, quae differunt specie, maxima differentia est contrariorum.
	Et sic sequitur quod contraria sunt quae plurimum differunt.</p>
</div3>

<A NAME="83603"/>
<div3><head>n. 11</head>
<p>Secunda definitio est, quod contraria sunt quae plurimum differunt in eodem genere.
	Quae etiam verificatur secundum praedicta: quia contrarietas est perfecta differentia.
	Maxima autem differentia eorum quae sunt in eodem genere est perfecta differentia.
	Unde relinquitur quod contraria sunt quae plurimum differunt in eodem genere.</p>
</div3>

<A NAME="83604"/>
<div3><head>n. 12</head>
<p>Tertia definitio est quod contraria sunt quae plurimum differunt in eodem susceptibili.
	Quod etiam verificatur ex praedictis; quia eadem est materia contrariorum, cum ex invicem generentur.</p>
</div3>

<A NAME="83605"/>
<div3><head>n. 13</head>
<p>Quarta definitio est, quod contraria sunt, quae plurimum differunt <hi>sub eadem potentia</hi>, idest arte vel scientia.
	Nam scientia est potentia rationalis, ut in nono dictum est.
	Et haec etiam definitio ex praedictis verificatur; quia una scientia est circa unum genus.
	Cum igitur contraria sint in eodem genere, oportet quod sint sub eadem potentia sive scientia.
	Et quia contrarietas est perfecta differentia in eodem genere, oportet quod contraria plurimum differant eorum quae sunt sub eadem scientia.</p>

</div3></div2>
<div2 n="6"><head>Lectio 6</head>
<A NAME="83606"/>
<div3><head>n. 1</head>
<p>Postquam philosophus definivit contrarietatem, hic comparat ipsam ad alias species oppositionis; et circa hoc duo facit.
	Primo proponit quod intendit; scilicet quod contrarietatis principium est oppositio privationis et habitus.
	Secundo manifestat quod supposuerat, ibi, si ergo opponuntur et cetera.
	Circa primum duo facit.
	Primo enim proponit quod principium contrarietatis est privatio et habitus; dicens, quod prima contrarietas est privatio et habitus, quia scilicet in omni contrarietate privatio et habitus includitur.</p>
</div3>

<A NAME="83607"/>
<div3><head>n. 2</head>
<p>Sed ne aliquis crederet quod idem esset opponi secundum privationem et habitum, et secundum contrarietatem, subiungitur quod non omnis privatio sit contrarium; quia privatio, sicut in superioribus habitum est, multipliciter dicitur.
	Aliquando enim quocumque modo, si non habeat quod natum est haberi, dicitur esse privatio.
	Sed talis privatio non est contrarium, quia talis privatio non ponit aliquam naturam oppositam habitui, licet supponat subiectum determinatum.
	Sed privatio dicitur esse contrarium, quaecumque fuerit perfecta privatio.</p>
</div3>

<A NAME="83608"/>
<div3><head>n. 3</head>
<p>Cum autem privatio secundum id quod est, non recipiat magis et minus, non potest dici perfecta privatio nisi ratione alicuius naturae, quae perfectam distantiam habeat ad habitum.
	Sicut non omnis privatio albi est contraria albo; sed privatio magis distans ab albo, quam oportet fundari in aliqua natura eiusdem generis, maxime distante ab albo.
	Et secundum hoc dicimus quod nigrum est contrarium albo.</p>
</div3>

<A NAME="83609"/>
<div3><head>n. 4</head>
<p>Deinde cum dicit alia autem secundo ostendit qualiter ab ista prima contrarietate, alia contraria deriventur; dicens, quod alia contraria <hi>dicuntur secundum hoc</hi>, scilicet secundum privationem et habitum diversimode.
	Quaedam enim dicuntur contraria in eo quod habent in se inclusam privationem et habitum; sicut album et nigrum, et calidum et frigidum.
	Alia per hoc quod actu faciunt privationem et habitum, sicut sunt calefaciens et infrigidans.
	Aut per hoc quod sunt virtute activa privationis et habitus, sicut calefactivum et infrigidativum.
	Alia vero per hoc quod sunt acceptiones dictorum, sicut calefieri et infrigidari.
	Aut per hoc quod sunt abiectiones eorum, sicut corruptio caliditatis et frigiditatis.
	Et non solum aliqua dicuntur contraria per hoc, quod dicunt dictas habitudines ad prima contraria; sed etiam per hoc, quod habent habitudines easdem ad contraria sequentia.
	Sicut si dicamus quod ignis et aqua sunt contraria, quia habent calidum et frigidum, quae etiam dicebantur contraria per hoc quod includunt privationem et habitum.</p>
</div3>

<A NAME="83610"/>
<div3><head>n. 5</head>
<p>Deinde cum dicit si ergo manifestat quod supposuerat, scilicet quod prima contrarietas est privatio et habitus: et hoc dupliciter.
	Primo per syllogismum.
	Secundo per inductionem, ibi, palam autem et per inductionem et cetera.
	Circa primum duo facit.
	Primo ostendit quod contrarietas non est contradictio; dicens, quod cum quatuor modis aliqua alicui opponantur: uno modo ut contradictio, sicut sedens non sedenti; alio modo ut privatio, sicut caecus videnti: tertio modo ut contrarietas, sicut nigrum albo: quarto modo ad aliquid, sicut filius patri;- inter ista quatuor genera oppositionis primum est contradictio.</p>
</div3>

<A NAME="83611"/>
<div3><head>n. 6</head>
<p>Cuius ratio est, quia contradictio includitur in omnibus aliis tamquam prius et simplicius.
	Opposita enim secundum quodcumque oppositionis genus impossibile est simul existere.
	Quod quidem contingit ex hoc, quod alterum oppositorum de sui ratione habet negationem alterius.
	Sicut de ratione caeci est quod sit non videns.
	Et de ratione nigri, quod non sit album.
	Et similiter de ratione filii est quod non sit pater eius cuius est filius.</p>
</div3>

<A NAME="83612"/>
<div3><head>n. 7</head>
<p>Manifestum est autem quod in contradictione non est aliquod medium.
	Necesse est enim aut affirmare aut negare, ut supra in quarto manifestum fuit.
	Contrariorum autem convenit esse medium.
	Et sic manifestum est quod contrarietas et contradictio non sunt idem.</p>
</div3>

<A NAME="83613"/>
<div3><head>n. 8</head>
<p>Deinde cum dicit privatio vero ostendit qualiter se habeat privatio ad contradictionem, manifestans qualiter conveniant et qualiter differant.
	Dicit ergo, quod privatio est quaedam contradictio.
	Dicitur enim privatio uno modo, quando aliquid non habet quod nullo modo natum est habere; ut si diceremus quod lapis non habet visum.
	Alio modo dicitur aliquid privari, si non habeat quod natum est habere; sicut animal si non habeat visum.
	Et hoc dupliciter: uno modo qualitercumque non habeat.
	Alio modo si non habeat cum aliqua determinatione, puta in tempore determinato, aut aliquo modo determinato; quia privatio multipliciter dicitur, sicut supra habitum est in quinto et nono.</p>
</div3>

<A NAME="83614"/>
<div3><head>n. 9</head>
<p>Ex his ergo patet quod privatio est quaedam contradictio.
	Et quidem, quod sit contradictio patet ex hoc, quod aliquid dicitur privatum ex hoc quod non habet.</p>
</div3>

<A NAME="83615"/>
<div3><head>n. 10</head>
<p>Sed quod non sit contradictio absoluta, sed contradictio quaedam, patet ex hoc quod contradictio de sui ratione non requirit neque aptitudinem, neque etiam existentiam alicuius subiecti.
	Verificatur enim de ente et de non ente quocumque.
	Dicimus enim quod animal non videt, et lignum non videt, et quod non ens non videt.
	Sed privatio de necessitate requirit aliquod subiectum, et quandoque etiam requirit aptitudinem in subiecto: quod enim est omnino non ens non dicitur privatum.</p>
</div3>

<A NAME="83616"/>
<div3><head>n. 11</head>
<p>Et ideo dicit quod privatio aut est in determinata potentia, scilicet cum aptitudine ad habitum, aut saltem <hi>concepta cum susceptivo</hi>, idest cum subiecto, licet non habente aptitudinem ad habitum.
	Sicut si dicamus vocem invisibilem, aut lapidem rem mortuam.</p>
</div3>

<A NAME="83617"/>
<div3><head>n. 12</head>
<p>Et ideo contradictio non potest habere medium: sed privatio aliquo modo medium habet.
	Necesse est enim omne aut aequale aut non aequale esse, sive sit ens sive non ens.
	Sed non necesse est dici de omni, quod sit aequale aut inaequale; sed solum hoc necesse est in susceptivo aequalitatis.</p>
</div3>

<A NAME="83618"/>
<div3><head>n. 13</head>
<p>Sic igitur oppositio contradictionis omnino est immediata: oppositio vero privationis est immediata in determinato susceptivo; non autem est immediata simpliciter.
	Ex quo patet quod contrarietas, quae nata est habere medium, propinquior est privationi quam contradictioni.
	Nondum tamen habetur, quod privatio sit contrarietas.</p>
</div3>

<A NAME="83619"/>
<div3><head>n. 14</head>
<p>Si itaque restat tertio ostendendum, quod contrarietas sit privatio; et circa hoc duo facit.
	Primo ostendit per syllogismum quod contrarietas sit privatio, hoc modo.
	Omne illud ex quo fit generatio, aut est species sive quicumque habitus speciei; aut est privatio speciei, sive cuiuscumque formae.
	Omne quidem dicit, quia est duplex generatio.
	Generatur enim aliquid simpliciter in genere substantiae, et secundum quid in genere accidentium.
	Generationes enim sunt ex contrariis in materia.
	Manifestum est ergo, quod omnis contrarietas est aliqua privatio.
	Si enim alterum extremorum in qualibet generatione est privatio, et utrumque contrariorum est extremum generationis, quia contraria generantur ex invicem, sicut album ex nigro, et nigrum ex albo; necesse est quod semper alterum contrariorum sit privatio.</p>
</div3>

<A NAME="83620"/>
<div3><head>n. 15</head>
<p>Deinde cum dicit privatio vero ostendit quod non omnis privatio est contrarietas, quod etiam supra dixerat, dicens: non omnis privatio est contrarietas.
	Et causa huius est, quia privatum contingit multipliciter privari.
	Quocumque enim modo id quod natum est habere aliquam formam, non habeat illam, dici potest esse privatum; sive sit in dispositione propinqua ad formam illam, sive remota.
	Sed contrarium est semper in dispositione remota: quia contraria sunt ex quibus fiunt permutationes sicut ex extremis.
	Unde supra dictum est, quod sunt maxime distantia.
	Aliquid enim privari dicitur albedine si non sit album, sive sit pallidum, sive quocumque alio colore coloratum.
	Sed non ideo dicitur esse contrarium nisi quando est maxime distans ab albo, scilicet quando est nigrum.
	Unde manifestum est quod non omnis privatio est contrarietas.</p>
</div3>

<A NAME="83621"/>
<div3><head>n. 16</head>
<p>Ex hoc etiam apparet quod, cum privatio nihil aliud requirat nisi absentiam formae, supposita tantum habitudine in subiecto, sine hoc quod determinet aliquam dispositionem in subiecto, per quam subiectum sit propinquum formae vel distans ab ea: quod privatio non significat aliquam naturam in subiecto, sed praesupponit subiectum cum aptitudine.
	Contrarium vero requirit determinatam dispositionem subiecti, secundum quam maxime distet a forma.
	Unde de necessitate aliquam naturam significat in subiecto, quae est eiusdem generis cum forma absente; sicut nigrum est in genere albi.</p>
</div3>

<A NAME="83622"/>
<div3><head>n. 17</head>
<p>Considerandum est etiam quod est duplex privatio.
	Quaedam quae habet immediatum ordinem ad subiectum formae, sicut tenebra habet immediatum ordinem ad diaphanum.
	Et inter huiusmodi privationem et formam oppositam est mutua transmutatio.
	Aer enim de lucido fit tenebrosus, et de tenebroso fit lucidus.
	Quaedam autem privatio est quae non comparatur ad subiectum formae nisi mediante forma, cum sit ut quaedam corruptio eius; sicut caecitas est corruptio visus, mors est corruptio vitae.
	Et in talibus non est mutua conversio, sicut supra in nono habitum est.</p>
</div3>

<A NAME="83623"/>
<div3><head>n. 18</head>
<p>Cum igitur hic ostenditur contrarietatem esse privationem ex mutua transmutatione, quae est in contrariis et privatione et forma, manifestum est quod non dicitur ista esse contrarietas quae est corruptio formae, sed quae habet immediatum ordinem ad subiectum formae.
	Et sic cessat illa obiectio quae ponitur in praedicamentis, quod a privatione ad habitum non fit reversio.
	Contraria autem transmutantur invicem.</p>
</div3>

<A NAME="83624"/>
<div3><head>n. 19</head>
<p>Deinde cum dicit palam autem ostendit per inductionem quod contrarietas sit privatio; et hoc dupliciter.
	Primo inducendo in singulis contrariis.
	Secundo reducendo ad prima contraria, ibi, sufficit autem et si prima et cetera.
	Circa primum duo facit.
	Primo ostendit per inductionem quod contrarietas sit privatio; dicens, quod hoc quod supra ratione syllogistica ostensum est palam est etiam per inductionem.
	Quia omnis contrarietas invenitur habere privationem alterius contrariorum.
	Semper enim duorum contrariorum unum est defectivum respectu alterius.
	Sed tamen non in omnibus contrariis similiter invenitur unum privatio alterius, ut infra dicetur.
	Et quod unum contrariorum sit privatio alterius, ex hoc apparet, quia inaequalitas est privatio aequalitatis, et dissimilitudo similitudinis, et malitia virtutis.</p>
</div3>

<A NAME="83625"/>
<div3><head>n. 20</head>
<p>Deinde cum dicit differt autem ostendit quod diversimode unum contrariorum est privatio alterius.
	Hoc enim contingit secundum diversam rationem privationis.
	Quae quidem diversitas attenditur dupliciter.
	Uno modo ex hoc quod privatio potest dici, vel quia solum aliquod privatum est modo quocumque.
	Vel quia est privatum in aliquo tempore determinato, vel in aliqua parte determinata.
	In tempore quidem determinato, sicut si sit privatum in aliqua aetate.
	In parte autem determinata, sicut si sit privatum in aliqua parte principali.
	Aut <hi>etiam in omni</hi>, idest in toto.
	Dicitur enim aliquis insensatus, si in aetate perfecta discretione careat, non autem in puerili aetate.
	Et similiter aliquis nudus, non si aliqua pars eius non sit tecta, sed si plures aut principales partes intectae remaneant.</p>
</div3>

<A NAME="83626"/>
<div3><head>n. 21</head>
<p>Et propter istam diversitatem privationis, quae in contrarietate includitur, contingit quod quorumdam contrariorum est medium, et quorumdam non.
	Inter bonum enim et malum, medium est.
	Est enim aliquis homo neque bonus neque malus.
	Dicitur enim bonus homo secundum virtutem.
	Nam virtus est quae bonum facit habentem.
	Non autem omnis qui caret virtute malus est.
	Nam puer caret virtute, et tamen non dicitur malus.
	Sed si in aetate, in qua debet habere virtutem, non habeat, malus dicitur.
	Vel etiam si aliquis virtute careat quantum ad aliquos actus minimos et quasi indifferentes ad vitam, non dicitur malus; sed solum si careat virtute quantum ad actus principales et necessarios ad vitam.
	Sed par et impar in numeris non habent medium: quia numerus dicitur impar ex hoc quod quocumque modo caret paritate.</p>
</div3>

<A NAME="83627"/>
<div3><head>n. 22</head>
<p>Alia vero diversitas privationis est, quod privatio quaedam determinat sibi subiectum, quaedam vero non.
	Dictum est enim supra, quod id quod caret aliquo, etiam si non natum sit habere, quandoque dicitur privatum.
	Ex hac autem diversitate privationis potest contingere in aliquibus contrariis, quod habeant medium vel non habeant: sicut si dicamus, quod cum homo dicatur bonus secundum virtutes politicas, si malum quod includit privationem boni requirat determinatum subiectum, rusticus qui non participat conversatione civili, nec bonus nec malus est bonitate vel malitia civili.
	Sic igitur patet ex praedictis, quod alterum contrariorum dicitur secundum privationem.</p>
</div3>

<A NAME="83628"/>
<div3><head>n. 23</head>
<p>Deinde cum dicit sufficit autem ostendit idem reducendo ad prima contraria; dicens quod sufficit ad ostendendum quod alterum contrariorum sit privatio, si hoc invenitur in primis contrariis, quae sunt genera aliorum contrariorum, sicut sunt unum et multa.
	Et quod ista sint prima contraria, patet ex hoc, quod omnia alia contraria reducuntur ad illa.
	Nam ad unum et multa reducuntur aequale et inaequale, simile et dissimile, idem et diversum.
	Differentia autem, diversitas quaedam est, et contrarietas differentia quaedam, ut supra habitum est.
	Et sic patet quod omnis contrarietas reducitur ad unum et multa.
	Unum autem et multa opponuntur ut divisibile et indivisibile, ut supra habitum est.
	Et ita relinquitur, quod omnia contraria privationem includant.</p>

</div3></div2>
<div2 n="7"><head>Lectio 7</head>
<A NAME="83629"/>
<div3><head>n. 1</head>
<p>Postquam philosophus ostendit quid est contrarietas, hic determinat quasdam dubitationes circa praedeterminata; et circa hoc duo facit.
	Primo movet dubitationes.
	Secundo prosequitur eas, ibi, utrum enim semper in oppositione dicimus et cetera.
	Oriuntur autem dubitationes ex hoc quod supra dictum est, quod unum uni contrarium est.
	Quod quidem in duplici oppositione fallere videtur.
	Nam unum et multa opponuntur, cum tamen et multis opponantur pauca.
	Similiter autem et aequale videtur opponi duobus, scilicet magno et parvo.
	Unde relinquitur dubitatio quomodo praedicta opponuntur.
	Si enim opponantur secundum contrarietatem, videtur falsum esse quod dictum est, quod unum uni contrarium est.</p>
</div3>

<A NAME="83630"/>
<div3><head>n. 2</head>
<p>Deinde cum dicit utrum enim prosequitur praedictas dubitationes; et primo dubitationem aequalis ad magnum et parvum.
	Secundo prosequitur dubitationem de oppositione unius ad multa, ibi, similiter autem et de uno et de multis et cetera.
	Circa primum duo facit.
	Primo disputat quaestionem.
	Secundo veritatem determinat quaestionis, ibi, restat igitur aut ut negationem opponi.
	Et circa primum duo facit.
	Primo obiicit ad ostendendum aequale esse contrarium magno et parvo.
	Secundo obiicit ad oppositum, ibi, sed accidit unum et cetera.
	Circa primum tres ponit rationes.
	In prima quarum duo facit.
	Primo manifestat quoddam ex quo ratio procedit; dicens, quod hac dictione, utrum, semper utimur in oppositis.
	Ut cum quaerimus utrum aliquid sit album aut nigrum, quae sunt opposita secundum contrarietatem; et utrum sit album aut non album, quae sunt opposita secundum contradictionem.
	Sed utrum aliquid sit homo aut album non dicimus, nisi ex hac suppositione, quod non possit aliquid esse album et homo.
	Et sic quaerimus, utrum sit album vel homo, sicut quaerimus utrum veniat Cleon aut Socrates, supponentes quod non ambo simul veniant.
	Sed hic modus quaerendi in his quae non sunt opposita, in nullo genere est secundum necessitatem, sed solum secundum suppositionem.
	Et hoc ideo, quia hac dictione, utrum, utimur solum in oppositis ex necessitate; in aliis autem ex suppositione tantum, quia sola opposita ex natura non contingit simul existere.
	Et hoc, scilicet si non simul sit verum utrumque quo utitur qui quaerit, utrum veniat Socrates aut Cleon; quia si contingeret eos simul venire, derisoria esset interrogatio.
	Et si ita est quod simul non contingat eos venire, incidet praedicta quaestio in oppositione quae est inter unum et multa.
	Oportet enim quaerere de Socrate et Cleone, utrum ambo veniant, vel alter tantum.
	Quae quidem quaestio est secundum oppositionem unius ad multa.
	Et supposito quod alter veniat, tunc demum habet locum quaestio, utrum veniat Socrates aut Cleon.</p>
</div3>

<A NAME="83631"/>
<div3><head>n. 3</head>
<p>Deinde cum dicit si itaque ex propositione iam manifesta argumentatur hoc modo.
	Hac particula, utrum, interrogantes, in oppositis semper utimur, ut supra dictum est.
	Sed utimur hac particula in aequali, magno et parvo.
	Quaerimus enim utrum hoc illo sit maius, aut minus, aut aequale.
	Est ergo aliqua oppositio aequalis ad magnum et parvum.
	Sed non potest dici, quod alterum horum sit contrarium magno vel parvo; quia nulla ratio est quare magis sit contrarium magno quam parvo.
	Nec iterum secundum praedicta videtur quod ambobus sit contrarium, quia unum uni est contrarium.</p>
</div3>

<A NAME="83632"/>
<div3><head>n. 4</head>
<p>Secundam rationem ponit ibi, amplius quae talis est.
	Aequale est contrarium inaequali.
	Sed inaequale significat aliquid inesse ambobus, scilicet magno et parvo; ergo aequale est contrarium ambobus.</p>
</div3>

<A NAME="83633"/>
<div3><head>n. 5</head>
<p>Tertiam rationem ponit ibi, et dubitatio quae procedit ex opinione Pythagorae, qui attribuebat inaequalitatem et alteritatem dualitatibus et numero pari, identitatem vero numero impari.
	Et est ratio talis.
	Aequale opponitur inaequali.
	Sed inaequale competit dualitatibus.
	Ergo aequale est contrarium duobus.</p>
</div3>

<A NAME="83634"/>
<div3><head>n. 6</head>
<p>Deinde cum dicit sed accidit obiicit in oppositum duabus rationibus: quarum prima talis est.
	Magnum et parvum sunt duo.
	Si igitur aequale est contrarium magno et parvo, unum est contrarium duobus.
	Quod quidem est impossibile, ut supra ostensum est.</p>
</div3>

<A NAME="83635"/>
<div3><head>n. 7</head>
<p>Secundam rationem ponit ibi, amplius aequale quae talis est.
	Non est contrarietas medii ad extrema.
	Quod quidem et secundum sensum apparet, et ex definitione contrarietatis manifestatur, quia contrarietas perfecta est distantia.
	Quod autem est medium duorum aliquorum, non est perfecte distans ab altero eorum, quia extrema magis differunt ab invicem quam a medio.
	Et sic relinquitur quod contrarietas non est mediorum ad extrema; sed magis contrarietas est eorum quae habent inter se aliquod medium.
	Aequale autem videtur esse medium magni et parvi.
	Non igitur aequale est contrarium magno et parvo.</p>
</div3>

<A NAME="83636"/>
<div3><head>n. 8</head>
<p>Deinde cum dicit restat igitur determinat veritatem quaestionis.
	Et circa hoc tria facit.
	Primo ostendit aequale opponi magno et parvo, alio modo quam secundum contrarietatem, concludens hoc ex rationibus supra positis ad utramque partem.
	Nam primae rationes ostenderunt quod aequale opponitur magno et parvo.
	Secundae autem quod non est contrarium eis.
	Restat igitur quod opponatur eis alio modo oppositionis.
	Et remota ratione oppositionis secundum quam aequale dicitur ad inaequale, non ad magnum et parvum, restat quod aequale opponatur magno et parvo, aut sicut negatio eorum aut sicut privatio.</p>
</div3>

<A NAME="83637"/>
<div3><head>n. 9</head>
<p>Et quod altero istorum modorum opponatur utrique eorum, et non alteri tantum, ostendit dupliciter.
	Primo quidem, quia non est ratio quare aequale sit magis negatio aut privatio magni quam parvi, aut e converso.
	Unde oportet quod sit negatio aut privatio amborum.</p>
</div3>

<A NAME="83638"/>
<div3><head>n. 10</head>
<p>Item ostendit hoc per signum.
	Quia enim aequale opponitur utrique, propter hoc utimur hac particula utrum, interrogantes de aequali per comparationem ad ambo, et non ad alterum tantum.
	Non enim quaerimus utrum hoc illo sit maius vel aequale, aut aequale vel minus.
	Sed semper ponimus tria; scilicet utrum sit maius aut minus aut aequale.</p>
</div3>

<A NAME="83639"/>
<div3><head>n. 11</head>
<p>Secundo ibi, non autem ostendit determinate, quo genere opponatur aequale magno et parvo; dicens, quod haec particula non, quae includitur in ratione aequalis, cum dicimus aequale esse quod nec est maius neque minus, non est negatio simpliciter, sed ex necessitate est privatio.
	Negatio enim absolute, de quolibet dicitur cui non inest sua opposita affirmatio.
	Quod non accidit in proposito.
	Non enim esse dicimus aequale omne id quod non est maius, aut minus; sed solum hoc dicimus in illis, in quibus aptum natum est esse maius aut minus.</p>
</div3>

<A NAME="83640"/>
<div3><head>n. 12</head>
<p>Haec est igitur ratio aequalis, quod aequale est quod nec magnum nec parvum est, aptum tamen natum est esse aut magnum aut parvum, sicut aliae privationes definiuntur.
	Et ita manifestum est quod aequale opponitur ambobus, scilicet magno et parvo, ut negatio privativa.</p>
</div3>

<A NAME="83641"/>
<div3><head>n. 13</head>
<p>Tertio concludendo ibi, quapropter et ostendit, quod aequale est medium magni et parvi.
	Et circa hoc duo facit.
	Primo concludit ex dictis propositum.
	Cum enim dictum sit, quod aequale est quod nec magnum nec parvum est, aptum tamen natum est esse aut hoc aut illud; quod autem hoc modo se habet ad contraria, medium est inter ea: sicut quod nec malum nec bonum est, opponitur ambobus, et est medium inter bonum et malum.
	Unde sequitur, quod aequale sit medium inter magnum et parvum.
	Sed haec est differentia inter utrumque: quia quod nec magnum nec parvum est, est nominatum.
	Dicitur enim aequale.
	Sed quod nec bonum nec malum est, innominatum est.</p>
</div3>

<A NAME="83642"/>
<div3><head>n. 14</head>
<p>Et ratio huius est, quia quandoque ambae privationes duorum contrariorum cadunt super aliquid unum determinatum, et tunc est unum tantum medium, et potest de facili nominari sicut aequale.
	Ex eo enim est aliquid nec maius nec minus, quod habet unam et eamdem quantitatem.
	Sed quandoque illud super quod cadunt duae privationes contrariorum dicitur multipliciter, et non est unum tantum susceptivum utriusque privationis coniunctae; et tunc non habet unum nomen, sed vel omnino remanet innominatum, sicut quod nec bonum nec malum est, quod multipliciter contingit: vel habet diversa nomina.
	Sicut hoc quod dicimus quod neque album neque nigrum est.
	Hoc enim non est aliquid unum.
	Sed sunt quidam colores indeterminati, in quibus praedicta negatio privativa dicitur.
	Necesse est enim quod id quod neque est album nec nigrum, aut esse pallidum, aut croceum, aut aliquid tale.</p>
</div3>

<A NAME="83643"/>
<div3><head>n. 15</head>
<p>Deinde cum dicit quare non excludit secundum praedicta quorumdam irrisionem de hoc, quod id, quod nec bonum nec malum est, ponitur medium inter bonum et malum.
	Dicebant enim, quod pari ratione posset assignari medium inter quaecumque.
	Dicit ergo quod, cum dictum sit, quod oportet esse aliquod susceptivum, quod natum est esse utrumlibet extremorum in his, in quibus medium praedicto modo assignatur per abnegationem utriusque, manifestum est quod non recte increpant in assignatione huiusmodi medii, illi qui opinantur sequi quod similiter posset dici in omnibus, puta: quod calcei et manus sit medium, quod nec calceus nec manus est, quia quod nec bonum nec malum est, medium est boni et mali: quod propter hunc modum quorumlibet sit futurum aliquod medium.</p>
</div3>

<A NAME="83644"/>
<div3><head>n. 16</head>
<p>Sed hoc non est necesse accidere: quia ista coniunctio negationum quae perficit medium, est oppositorum quae habent aliquod medium, et quae sunt in una distantia, quasi unius generis extrema et cetera.
	Sed aliorum de quibus ipsi inducunt, sicut calcei et manus, non est talis differentia quod sint in una distantia, quia sunt in alio genere, quorum negationes simul accipiuntur.
	Unde non est aliquid unum quod subiiciatur huiusmodi negationibus; et sic inter talia non est accipere medium.</p>

</div3></div2>
<div2 n="8"><head>Lectio 8</head>
<A NAME="83645"/>
<div3><head>n. 1</head>
<p>Postquam prosecutus est philosophus quaestionem, quae mota fuerat de oppositione aequalis ad magnum et parvum, hic prosequitur quaestionem motam de oppositione unius ad multa.
	Et circa hoc duo facit.
	Primo obiicit ad quaestionem.
	Secundo determinat veritatem, ibi, sed forsan multa dicuntur et cetera.
	Circa primum tria facit.
	Primo assignat rationem dubitationis; dicens, quod sicut dubitabile est de oppositione aequalis ad magnum et parvum, similiter quidem potest dubitari de uno et multis, utrum opponantur adinvicem.
	Et ratio dubitationis est, quia si multa absque distinctione opponantur uni, sequuntur quaedam impossibilia, nisi distinguatur de multo, sicut ipse post distinguit.</p>
</div3>

<A NAME="83646"/>
<div3><head>n. 2</head>
<p>Deinde cum dicit nam unum probat quod dixerat.
	Probat enim, quod si unum opponitur multis, quod unum sit paucum vel pauca.
	Et hoc duabus rationibus: quarum prima talis est.
	Multa opponuntur paucis.
	Si igitur multa opponuntur uni simpliciter sine distinctione; cum unum uni sit contrarium, sequitur quod unum sit paucum vel pauca.</p>
</div3>

<A NAME="83647"/>
<div3><head>n. 3</head>
<p>Secunda ratio talis est.
	Duo sunt multa.
	Quod probatur ex hoc quod duplex est multiplex.
	Sed multa opponuntur paucis.
	Ergo duo opponuntur aliquibus paucis.
	Sed duo non possunt esse multa ad aliquid paucum, nisi ad unum.
	Nihil enim minus est duobus nisi unum.
	Sequitur igitur quod unum sit paucum.</p>
</div3>

<A NAME="83648"/>
<div3><head>n. 4</head>
<p>Deinde cum dicit amplius si ostendit hoc esse impossibile, scilicet quod unum sit paucum.
	Ita enim se habent unum et paucum ad pluralitatem, sicut productum et breve ad longitudinem.
	Utraque enim utriusque, proprie passiones sunt.
	Sed omne breve est longitudo quaedam.
	Ergo omne paucum est pluralitas quaedam.
	Si ergo unum est paucum, quod necesse videtur dicere si duo sunt multa, sequitur quod unum sit quaedam pluralitas.</p>
</div3>

<A NAME="83649"/>
<div3><head>n. 5</head>
<p>Et ita unum erit non solum multum, sed etiam multa.
	Nam omne multum est etiam multa; nisi forte hoc differat in humidis facile divisibilibus, ut sunt aqua, oleum, aer et huiusmodi, quae nominat hic continua bene terminabilia.
	Nam humidum est, quod bene terminatur termino alieno.
	In talibus enim etiam aliquid continuum dicitur multum, sicut multa aqua vel multus aer, quia propter facilitatem divisionis sunt propinqua multitudini.
	Sed cum horum aliquid est continuum, ita dicitur esse multum singulariter, quod non dicitur esse multa pluraliter.
	Sed in aliis non dicimus multum, nisi quando sunt divisa actu.
	Non enim si lignum sit continuum, dicimus quod sit multum, sed magnum.
	Divisione autem actu adveniente, non solum dicimus quod sit multum, sed quod etiam sit multa.
	In aliis igitur non differt dicere multum et multa, sed solum in continuo bene terminabili.
	Si igitur unum sit multum, sequitur quod sit multa; quod est impossibile.</p>
</div3>

<A NAME="83650"/>
<div3><head>n. 6</head>
<p>Deinde cum dicit sed forsan solvit propositam dubitationem.
	Et circa hoc duo facit.
	Primo ostendit quod multum non eodem modo opponitur uni et pauco.
	Secundo ostendit qualiter multum opponitur uni, ibi, opponitur itaque unum multis et cetera.
	Circa primum duo facit.
	Primo solvit propositam dubitationem.
	Secundo ex dictis excludit quemdam errorem, ibi, quapropter nec recte et cetera.
	Duo autem superius in obiiciendo tetigerat, ex quibus impossibile hoc sequi videbatur: scilicet quod multum sit multa, et quod multa opponantur paucis.
	Primo ergo manifestat primum; dicens, quod forsan in quibusdam multa dicuntur indifferenter sicut multum.
	Sed in quibusdam multum et multa accipiuntur ut aliquid differens; scilicet in continuo bene terminabili; sicut de una aqua continua dicimus quod est aqua multa, et non quod sunt aquae multae.
	Sed in his quae sunt divisa actu, quaecumque sint illa, in his indifferenter dicitur et multum et multa.</p>
</div3>

<A NAME="83651"/>
<div3><head>n. 7</head>
<p>Deinde cum dicit uno quidem manifestat secundum, scilicet qualiter multa opponantur paucis; dicens, quod multa dicuntur dupliciter.
	Uno enim modo significant pluralitatem excedentem, vel simpliciter, vel per respectum ad aliquid.
	Simpliciter quidem, sicut dicimus aliqua esse multa, eo quod excedunt pluralitatem, quae solet communiter in rebus sui generis reperiri, ut si dicamus multam pluviam, quando ultra communem cursum pluit.
	Per respectum autem ad aliquid, ut si dicamus decem homines multos in comparatione ad tres.
	Et similiter paucum dicitur pluralitas habens defectum, idest deficiens a pluralitate excedente.</p>
</div3>

<A NAME="83652"/>
<div3><head>n. 8</head>
<p>Alio modo dicitur multum absolute, sicut numerus dicitur quaedam multitudo.
	Et sic multum opponitur tantum uni, non autem pauco.
	Nam multa secundum hanc significationem sunt quasi plurale eius quod dicitur unum; ut ita dicamus unum et multa, ac si diceremus unum et una pluraliter, sicut dicimus album et alba, et sicut mensurata dicuntur ad mensurabile.
	Nam multa mensurantur per unum, ut infra dicetur.
	Et secundum hanc significationem, a multis dicuntur multiplicia.
	Manifestum est enim quod secundum quemlibet numerum dicitur aliquid multipliciter; sicut a binario, duplum, et ternario triplum, et sic de aliis.
	Unusquisque enim numerus est multa hoc modo, quia refertur ad unum, et quia quodlibet mensurabile est uno.
	Et hoc, secundum quod multa opponuntur uni, non autem secundum quod opponuntur pauco.</p>
</div3>

<A NAME="83653"/>
<div3><head>n. 9</head>
<p>Unde et ipsa duo quae sunt numerus quidam, sunt multa secundum quod multa opponuntur uni.
	Sed secundum quod multa significant pluralitatem excedentem, duo non sunt multa, sed sunt pauca.
	Nihil enim est paucius duobus, quia unum non est paucum, ut supra probatum est.
	Paucitas enim est pluralitas habens defectum.
	Prima vero pluralitas habens defectum est dualitas.
	Unde dualitas est prima paucitas.</p>
</div3>

<A NAME="83654"/>
<div3><head>n. 10</head>
<p>Deinde cum dicit quapropter non excludit, secundum praedicta, quemdam errorem.
	Sciendum est enim, quod Anaxagoras posuit generationem rerum fieri per extractionem.
	Unde posuit a principio omnia existere simul in quodam mixto, sed intellectus incepit segregare ab illo mixto singulas res, et haec est rerum generatio.
	Et quia generatio, secundum eum, est in infinitum, ideo posuit quod res in illo mixto existentes infinitatem habeant.
	Dixit igitur quod ante distinctionem rerum omnes res essent simul, infinitae quidem et pluralitate et parvitate.</p>
</div3>

<A NAME="83655"/>
<div3><head>n. 11</head>
<p>Et quod quidem infinitum in parvitate et pluralitate posuit, recte dictum est; quia in quantitatibus continuis invenitur infinitum per divisionem; quam quidem infinitatem significavit per parvitatem.
	In quantitatibus autem discretis invenitur infinitum per additionem, quam quidem significavit per pluralitatem.</p>
</div3>

<A NAME="83656"/>
<div3><head>n. 12</head>
<p>Cum igitur hic recte dixisset, destitit ab hoc suo dicto non recte.
	Visum enim fuit ei postmodum quod loco eius quod dixit parvitatem, debuit dicere et paucitatem.
	Quae quidem correptio, ideo non recta fuit, quia res non sunt infinitae paucitate.
	Est enim invenire paucum primum, scilicet duo, non autem unum, ut quidam dicunt.
	Ubi enim est invenire aliquid primum, non proceditur in infinitum.
	Si autem unum esset paucum, oporteret in infinitum procedere.
	Sequeretur enim, quod unum esset multa, quia omne paucum est multum, vel multa, ut supra dictum est.
	Si autem unum esset multa, oporteret esse aliquid minus eo, quod esset paucum, et illud iterum oporteret esse multum, et sic in infinitum abiretur.</p>
</div3>

<A NAME="83657"/>
<div3><head>n. 13</head>
<p>Deinde cum dicit opponitur itaque ostendit quomodo unum et multa opponantur.
	Et circa hoc duo facit.
	Primo ostendit quod unum opponitur multis relative.
	Secundo ostendit, quod multitudo absoluta non opponitur pauco, ibi, pluralitas autem.
	Circa primum tria facit.
	Primo ostendit quod unum opponitur multis relative; dicens quod unum opponitur multis, sicut mensura mensurabili; quae quidem opponuntur ut ad aliquid.
	Non tamen ita quod sit de numero eorum quae sunt ad aliquid secundum seipsa.
	Supra enim in quinto dictum est, quod dupliciter dicuntur aliqua esse ad aliquid.
	Quaedam namque referuntur adinvicem ex aequo, sicut dominus et servus, pater et filius, magnum et parvum; et haec dicit esse ad aliquid ut contraria; et sunt ad aliquid secundum seipsa; quia utrumque eorum hoc ipsum quid est, ad alterum dicitur.</p>
</div3>

<A NAME="83658"/>
<div3><head>n. 14</head>
<p>Alia vero sunt ad aliquid non ex aequo; sed unum eorum dicitur ad aliquid, non quod ipsum referatur, sed quia aliquid refertur ad ipsum, sicut in scientia et scibili contingit.
	Scibile enim dicitur relative, non quia ipsum refertur ad scientiam, sed quia scientia refertur ad ipsum.
	Et sic patet quod huiusmodi non sunt relativa secundum se, quia scibile non hoc ipsum quod est, ad alterum dicitur, sed magis aliud dicitur ad ipsum.</p>
</div3>

<A NAME="83659"/>
<div3><head>n. 15</head>
<p>Deinde cum dicit unum vero manifestat qualiter unum opponitur multis ut mensurabili.
	Et quia de ratione mensurae est quod sit minimum aliquo modo, ideo primo dicitur, quod unum est minus multis, et etiam duobus, licet non sit paucum.
	Non enim sequitur, si aliquid sit minus, quod sit paucum; licet de ratione pauci sit quod sit minus, quia omnis paucitas pluralitas quaedam est.</p>
</div3>

<A NAME="83660"/>
<div3><head>n. 16</head>
<p>Sciendum vero est, quod pluralitas sive multitudo absoluta, quae opponitur uni quod convertitur cum ente, est quasi genus numeri; quia numerus nihil aliud est quam pluralitas et multitudo mensurabilis uno.
	Sic igitur unum, secundum quod simpliciter dicitur ens indivisibile, convertitur cum ente.
	Secundum autem quod accipit rationem mensurae, sic determinatur ad aliquod genus quantitatis, in quo proprie invenitur ratio mensurae.</p>
</div3>

<A NAME="83661"/>
<div3><head>n. 17</head>
<p>Et similiter pluralitas vel multitudo, secundum quod significat entia divisa, non determinatur ad aliquod genus.
	Secundum autem quod significat aliquid mensuratum, determinatur ad genus quantitatis, cuius species est numerus.
	Et ideo dicit quod numerus est pluralitas mensurata uno, et quod pluralitas est quasi genus numeri.</p>
</div3>

<A NAME="83662"/>
<div3><head>n. 18</head>
<p>Et non dicit quod sit simpliciter genus; quia sicut ens genus non est, proprie loquendo, ita nec unum quod convertitur cum ente, nec pluralitas ei opposita.
	Sed est quasi genus, quia habet aliquid de ratione generis, inquantum est communis.</p>
</div3>

<A NAME="83663"/>
<div3><head>n. 19</head>
<p>Sic igitur accipiendo unum quod est principium numeri et habet rationem mensurae, et numerum qui est species quantitatis et est multitudo mensurata uno, opponuntur unum et multa, non ut contraria, ut supra dictum est de uno quod convertitur cum ente, et de pluralitate sibi opposita; sed opponuntur sicut aliqua eorum quae sunt ad aliquid, quorum scilicet unum dicitur relative, quia alterum refertur ad ipsum.
	Sic igitur opponitur unum et numerus, inquantum unum est mensura et numerus est mensurabilis.</p>
</div3>

<A NAME="83664"/>
<div3><head>n. 20</head>
<p>Et quia talis est natura horum relativorum quod unum potest esse sine altero, sed non e converso, ideo hoc invenitur in uno et numero, quia si est numerus, oportet quod sit unum.
	Sed non oportet quod ubicumque est unum, quod sit numerus.
	Quia si est aliquid indivisibile ut punctus, ibi est unum, et non numerus.
	In aliis vero relativis quorum utrumque secundum se dicitur ad aliquid, neutrum est sine reliquo.
	Non enim est sine servo dominus, nec servus sine domino.</p>
</div3>

<A NAME="83665"/>
<div3><head>n. 21</head>
<p>Deinde cum dicit similiter autem manifestat similitudinem relationis scibilis ad scientiam et unius ad multa; dicens, quod cum scientia similiter secundum rei veritatem dicatur ad scibile sicut numerus ad unum, non similiter assignatur a quibusdam; quia videtur quibusdam, sicut Pythagoricis, sicut supra dictum est, quod scientia sit mensura et scibile mensuratum.
	Sed contrarium apparet.
	Dictum est enim quod, si est unum quod est mensura, non est necesse numerum esse qui est mensuratum, sed e converso.
	Videmus enim quod si est scientia, oportet scibile esse.
	Non autem oportet, si est aliquid scibile, quod sit eius scientia.
	Unde apparet quod magis scibile est sicut mensura et scientia sicut mensuratum.
	Quodam enim modo mensuratur scibili scientia, sicut numerus uno.
	Ex hoc enim vera scientia rei habetur, quod intellectus apprehendit rem sicuti est.</p>
</div3>

<A NAME="83666"/>
<div3><head>n. 22</head>
<p>Deinde cum dicit pluralitas autem ostendit quod pluralitas vel multitudo absoluta non opponitur pauco, dicens: dictum est quod pluralitas secundum quod est mensurata, opponitur uni ut mensurae, sed non est contraria pauco.
	Sed pauco, quod significat pluralitatem excessam, opponitur multum, quod significat pluralitatem excedentem.
	Similiter etiam pluralitas non uno modo opponitur uni, sed dupliciter.
	Uno modo, sicut supra dictum est, opponitur ei ut divisibile indivisibili.
	Et hoc si accipiatur communiter unum quod convertitur cum ente, et pluralitas ei correspondens.
	Alio modo opponitur pluralitas uni ut ad aliquid, sicut scientia ad scibile.
	Et hoc dico si accipiatur pluralitas quae est numerus, et unum quod habet rationem mensurae, et est principium numeri.</p>

</div3></div2>
<div2 n="9"><head>Lectio 9</head>
<A NAME="83667"/>
<div3><head>n. 1</head>
<p>Postquam philosophus determinavit de contrariis, hic determinat de mediis contrariorum; et circa hoc duo facit.
	Primo proponit de quo est intentio; dicens: quia contrariorum contingit aliquid esse medium, ut supra dictum est, et quaedam contrariorum medium habent, ostendendum est quod necesse est media esse ex contrariis.
	Non autem hoc solum ostendit, sed etiam quaedam alia quae ad huius probationem sunt necessaria.</p>
</div3>

<A NAME="83668"/>
<div3><head>n. 2</head>
<p>Deinde cum dicit omnia namque prosequitur suam intentionem; et circa hoc tria facit.
	Primo ostendit, quod media sunt in eodem genere cum contrariis.
	Secundo ostendit, quod media sunt inter contraria tantum, ibi, at vero media et cetera.
	Tertio vero ostendit, quod media componuntur ex contrariis, quod est principaliter intentum, ibi, si vero sunt in eodem genere.
	Dicit ergo primo, quod omnia media sunt in eodem genere cum his quorum sunt media.
	Quod sic probat.
	Quia haec est diffinitio mediorum, quod media sunt inter quae prius venit illud quod mutatur de uno extremorum, quam in alterum extremum.</p>
</div3>

<A NAME="83669"/>
<div3><head>n. 3</head>
<p>Et hoc manifestat per duo exempla.
	Primo quidem in sonis.
	Sunt enim quidam soni graves, et quidam acuti, et quidam medii.
	Et secundum hanc distinctionem sonorum, distinguuntur chordae in musicis instrumentis.
	Illae enim chordae, quae reddunt graves sonos, dicuntur hypatae, quia principales.
	Illae vero quae reddunt acutos sonos, dicuntur netae.
	Si igitur musicus paulatim a gravibus ad acutos descendere velit, quod est transire per mediam rationem, necesse est quod prius veniat ad sonos medios.
	Secundo autem manifestat in coloribus.
	Si enim aliquid mutatur ex albo in nigrum, oportet quod primum veniat ad medios colores quam ad nigrum.
	Et similiter est in aliis mediis.</p>
</div3>

<A NAME="83670"/>
<div3><head>n. 4</head>
<p>Sic igitur patet quod de mediis fit transmutatio ad extrema, et e converso.
	Sed in his quae sunt in diversis generibus, non fit transmutatio in invicem nisi per accidens, sicut patet in colore et figura.
	Non enim mutatur aliquid de colore in figuram aut e converso; sed de colore in colorem, et de figura in figuram.
	Unde necesse est quod media et extrema sint in eodem genere.</p>
</div3>

<A NAME="83671"/>
<div3><head>n. 5</head>
<p>Deinde cum dicit at vero ostendit quod media sunt inter contraria; et circa hoc duo facit.
	Primo ostendit quod media necesse est esse inter opposita.
	Secundo inter quae opposita, quia inter contraria, ibi, oppositorum vero.
	Dicit ergo primo, quod omnia media necesse est esse inter opposita.
	Quod sic probat.
	Quia solum ex oppositis, per se loquendo, fiunt mutationes, ut probatur in primo physicorum.
	Ex nigro enim aliquid fit album per se loquendo.
	Dulce autem non fit ex nigro nisi per accidens, inquantum dulce convenit esse album.
	Sed media sunt inter illa ex quibus est mutua transmutatio, sicut per definitionem mediorum suprapositam patet.
	Impossibile est ergo quod media sint non oppositorum; quia sequeretur quod esset permutatio non ex oppositis.</p>
</div3>

<A NAME="83672"/>
<div3><head>n. 6</head>
<p>Deinde cum dicit oppositorum enim manifestat inter quae opposita possint esse media; dicens, quod inter opposita in contradictione nullo modo potest esse medium.
	Contradictio enim est oppositio, cuius altera pars ex necessitate adest cuicumque subiecto, sive sit ens, sive non ens.
	De quolibet enim ente vel non ente necesse est dicere quod sedet, vel non sedet.
	Et sic patet, quod contradictio nullum habet medium.</p>
</div3>

<A NAME="83673"/>
<div3><head>n. 7</head>
<p>Sed aliorum oppositorum alia sunt ad aliquid, alia privatio et forma, alia ut contraria.
	Eorum autem, quae sunt ad aliquid, quaedam se habent ut contraria, quae ex aequo adinvicem referuntur; et ista habent medium.
	Quaedam vero non se habent ut contraria, quae non ex aequo adinvicem referuntur, sicut scientia et scibile; et ista non habent medium.
	Cuius causa est, quia media et extrema sunt in eodem genere.
	Haec autem non sunt in eodem genere, cum unum secundum se referatur, ut scientia, non autem aliud, ut scibile.
	Quomodo ergo scientiae et scibilis potest aliquid esse medium? Sed magni et parvi potest esse <hi>aliquid medium</hi>, idest aequale, ut supra dictum est.
	Et similiter eorum quae referuntur adinvicem, ut contraria.
	Quomodo autem ea quae opponuntur privative habeant media vel non habeant, et quomodo haec oppositio aliquo modo pertinet ad contrarietatem, hic tacet, quia supra exposuit.</p>
</div3>

<A NAME="83674"/>
<div3><head>n. 8</head>
<p>Deinde cum dicit si vero ostendit tertium quod principaliter intendit, scilicet quod media sunt composita ex contrariis.
	Et circa hoc duo facit.
	Primo proponit quod intendit; dicens, quod si media in eodem genere sint cum extremis, sicut ostensum est, et si iterum media sint solum contrariorum, ut etiam ostensum est; necesse est media componi ex his contrariis inter quae sunt.</p>
</div3>

<A NAME="83675"/>
<div3><head>n. 9</head>
<p>Deinde cum dicit nam erit probat propositum.
	Et circa hoc tria facit.
	Primo ostendit quod contrariae species habent priora contraria ex quibus constituuntur.
	Quod sic probat.
	Oportet enim quod contrariorum, aut sit aliquod genus, aut nullum.
	Si autem nullum genus esset contrariorum, non haberent medium; quia medium non est nisi eorum quae sunt unius generis, ut ex dictis patet.
	Sed si contrariorum, quorum ponitur medium, sit aliquod genus prius ipsis contrariis, necesse est etiam quod sint differentiae contrariae priores speciebus contrariis, quae faciant et constituant species contrarias ex ipso genere uno.
	Species enim ex genere et differentiis constituuntur.</p>
</div3>

<A NAME="83676"/>
<div3><head>n. 10</head>
<p>Et hoc manifestat per exemplum.
	Sicut si album et nigrum sint contrariae species, et habeant unum genus quod est color, necesse est quod habeant aliquas differentias constitutivas; ita quod album sit color disgregativus visus, nigrum vero color congregativus.
	Et sic hae differentiae congregativum et disgregativum sunt priores albo et nigro.
	Unde, cum utrobique sit contrarietas, manifestum est quod contraria sunt seinvicem priora.
	Contrariae enim differentiae sunt priores contrariis speciebus.
	Et sunt etiam magis contrariae, quia sunt causae contrarietatis ipsis speciebus.</p>
</div3>

<A NAME="83677"/>
<div3><head>n. 11</head>
<p>Considerandum tamen quod disgregativum et congregativum visus, non sunt verae differentiae constitutivae albi et nigri, sed magis effectus eorum.
	Ponuntur tamen loco differentiarum, signa earum.
	Sicut interdum per accidentia, designantur differentiae et formae substantiales.
	Disgregatio enim visus provenit ex vehementia lucis, cuius plenitudo albedinem constituit.
	Et congregatio visus provenit ex causa contraria.</p>
</div3>

<A NAME="83678"/>
<div3><head>n. 12</head>
<p>Deinde cum dicit et reliqua ostendit quod etiam mediae species habent priora media, ex quibus constituuntur; dicens, quod cum media sint species eiusdem generis, et omnes species ex genere et differentia constituantur, necesse est quod media constituantur ex genere et differentiis.
	Sicut quicumque colores sunt medii inter album et nigrum, oportet hos definiri ex genere, quod est color, et ex quibusdam differentiis.
	Et hae differentiae, ex quibus constituuntur medii colores, non possunt esse <hi>immediate prima contraria</hi>, scilicet differentiae contrariae quae constituebant contrarias species albi et nigri.
	Aliter oportet quod quilibet color medius esset albus aut niger.
	Nam color congregativus est niger, et disgregativus est albus.
	Oportet igitur quod differentiae constitutivae mediorum colorum sint alterae a differentiis contrariis, quae sunt constitutivae contrariarum specierum.
	Et quia, sicut se habent species ad species, ita se habent differentiae ad differentias: oportet quod sicut medii colores sunt species mediae inter species contrarias, ita differentiae constitutivae earum sint mediae inter differentias contrarias quae dicuntur prima contraria.</p>
</div3>

<A NAME="83679"/>
<div3><head>n. 13</head>
<p>Deinde cum dicit primae autem ostendit, quod mediae differentiae ex differentiis contrariis componuntur; dicens, quod differentiae primae contrariae sunt disgregativum visus et congregativum.
	Unde istae differentiae sunt illud primum, ex quo componimus omnes species generis.
	Sed, si aliqua contraria non essent in eodem genere, quaerendum restaret ex quo eorum media constituerentur.
	Sed in his quae sunt in eodem genere, non est difficile hoc accipere; quia necesse est omnia quae sunt in eodem genere <hi>aut esse incomposita</hi>, idest simplicia, aut componi <hi>ex incompositis</hi>, idest simplicibus, quae sunt in genere illo.
	Contraria enim sunt incomposita ex invicem; quia nec album componitur ex nigro, neque nigrum ex albo, neque congregativum ex disgregativo, neque e converso.
	Quare oportet quod contraria sint principia, quia simplicia in quolibet genere sunt principia.</p>
</div3>

<A NAME="83680"/>
<div3><head>n. 14</head>
<p>Sed de mediis oportet dicere, quod aut omnia componantur <hi>ex simplicibus</hi>, idest ex contrariis, aut nullum; quia eadem ratio videtur de omnibus.
	Sed non potest dici, quod nullum: quia aliquod est medium quod componitur ex contrariis: ex quo contingit quod transmutatio primo pervenit ad media quam ad extrema.
	Hoc autem sic apparet: quia illud in quod primo pervenit transmutatio, est magis et minus respectu utriusque extremorum.
	Prius enim aliquid fit minus album et minus nigrum, quam totaliter album et totaliter nigrum: et hoc ipsum quod est minus album, quam album simpliciter, et minus nigrum quam nigrum simpliciter.
	Est etiam magis accedens ad album quam nigrum simpliciter; et magis accedens ad nigrum quam album simpliciter.
	Et sic patet, quod illud in quod primo venit transmutatio, est magis et minus respectu utriusque extremorum.
	Et propter hoc oportet quod sit medium contrariorum.
	Et sic sequitur quod omnia media sint composita ex contrariis.
	Nam idem medium quod est magis et minus respectu utriusque extremorum, oportet esse compositum ex extremis simplicibus, respectu quorum dicitur magis et minus.
	Et quia non sunt aliqua extrema priora contrariis in eodem genere, relinquitur quod duae differentiae contrariae constitutivae mediorum sint compositae ex contrariis differentiis.
	Et ita media erunt ex contrariis.
	Quod patet, quia <hi>omnia inferiora</hi>, idest omnes species generis, tam contraria quam media, sunt ex primis contrariis, scilicet differentiis.</p>
</div3>

<A NAME="83681"/>
<div3><head>n. 15</head>
<p>Deinde cum dicit quod quidem concludit epilogando quod supra de mediis dictum est.
	Et est litera plana.</p>

</div3></div2>
<div2 n="10"><head>Lectio 10</head>
<A NAME="83682"/>
<div3><head>n. 1</head>
<p>Quia philosophus superius ostendit contrarietatem esse differentiam quamdam, differentia autem vel est secundum genus, vel secundum speciem; intendit hic Aristoteles ostendere quomodo contraria se habeant ad hoc, ut differant genere et specie.
	Et dividitur in partes duas.
	In prima ostendit quod differentia secundum speciem pertinet ad contrarietatem.
	In secunda ostendit quomodo de quibusdam contrariis aliter est, ibi, dubitabit autem aliquis quare femina et cetera.
	Circa primum tria facit.
	Primo ostendit quod differentia quae facit differre specie, est secundum se ipsius generis, quasi ipsam naturam generis in diversas species dividens.
	Secundo ostendit quod hoc convenit contrarietati, ibi, contrarietas igitur haec et cetera.
	Tertio concludit quoddam corollarium ex dictis, ibi, quare palam, quia ad id quod vocatur genus et cetera.
	Dicit ergo primo, quod in omni diversitate secundum speciem oportet duo accipere: scilicet ut hoc sit diversum ab aliquo, et ut sit aliquid diversificatum per haec duo.
	Et hoc quod est diversificatum per haec duo, oportet inesse ambobus.
	Sicut animal est quod est diversificatum in diversas species, scilicet in hominem et equum: et oportet quod ambo, scilicet homo et equus, sint animalia.
	Unde patet quod necesse est ea quae sunt diversa specie adinvicem, in eodem genere esse.</p>
</div3>

<A NAME="83683"/>
<div3><head>n. 2</head>
<p>Id enim vocatur genus, quod est unum et idem ambobus, non secundum accidens de utroque praedicatum, neque secundum accidens diversificatum in utroque.
	Unde oportet, quod habeat differentiam non secundum accidens: sive genus ponatur ens quasi materia, sive qualitercumque aliter.</p>
</div3>

<A NAME="83684"/>
<div3><head>n. 3</head>
<p>Hoc autem ideo dicit, quia aliter diversificatur materia per formas et aliter genus per differentias.
	Forma enim non est hoc ipsum quod est materia, sed facit compositionem cum ea.
	Unde materia non est ipsum compositum, sed aliquid eius.
	Differentia vero additur generi non quasi pars parti, sed quasi totum toti.
	Unde genus est hoc ipsum quod est species, et non solum aliquid eius.
	Si autem esset pars, non praedicaretur de ea.</p>
</div3>

<A NAME="83685"/>
<div3><head>n. 4</head>
<p>Sed tamen, quia totum potest denominari ab una sola parte sua, puta si homo denominetur habens caput, vel habens manus, contingit ipsum compositum ex materia et forma denominari.
	Et quidem nomen, quo aliquid totum denominatur ab eo quod est materiale in ipso, est nomen generis.
	Nomen autem, quo denominatur a principio formali, est nomen differentiae.
	Sicut homo nominatur animal a natura sensibili, rationale vero a natura intellectiva.
	Sicut igitur habens manum competit toti, licet manus sit pars, ita genus et differentia conveniunt toti, licet sumantur a partibus.</p>
</div3>

<A NAME="83686"/>
<div3><head>n. 5</head>
<p>Si ergo consideretur in genere et differentia id a quo utrumque sumitur, hoc modo genus se habet ad differentias, sicut materia ad formas.
	Si autem consideretur secundum quod nominant totum, sic aliter se habent.
	Hoc tamen commune est utrobique, quod sicut ipsa essentia materiae dividitur per formas, ita ipsa natura generis diversificatur per differentias.
	Sed hoc utrobique distat, quia materia est in utroque divisorum, non tamen est utrumque eorum; genus autem utrumque eorum est: quia materia nominat partem, genus autem totum.</p>
</div3>

<A NAME="83687"/>
<div3><head>n. 6</head>
<p>Et ideo exponens quod dixerat, genus esse quo ambo specie differentia dicuntur unum et idem, subiungit quod non solum oportet genus esse commune duobus differentibus secundum speciem, sicut quod utrumque sit animal, sicut aliquid indivisum est commune diversis, ut eadem domus aut possessio; sed oportet hoc ipsum quod est animal esse alterum utrumque; ita quod hoc animal sit equus et hoc animal sit homo.</p>
</div3>

<A NAME="83688"/>
<div3><head>n. 7</head>
<p>Et hoc dicit contra Platonicos, qui ponebant communia separata, quasi ipsamet natura communis non diversificaretur, si natura speciei esset aliquid aliud praeter naturam generis.
	Unde contra hoc concludit ex dictis, quod hoc ipsum quod est commune, diversificatur secundum speciem.
	Unde oportet quod commune, ut animal, ipsum secundum se sit hoc tale secundum unam differentiam, et illud tale secundum aliam differentiam, sicut quod hoc sit equus, et illud homo.
	Et ita sequitur, quod si animal sit secundum se hoc tale et hoc tale, quod differentia faciens differre specie, sit quaedam diversitas generis.
	Et exponit diversitatem generis, quae ipsam naturam generis diversificat.</p>
</div3>

<A NAME="83689"/>
<div3><head>n. 8</head>
<p>Per hoc autem quod hic philosophus dicit, non solum excluditur opinio Platonis ponentis commune unum et idem per se existere: sed etiam excluditur opinio eorum qui dicunt, quod illud quod pertinet ad naturam generis, non differt specie in speciebus diversis; sicut quod anima sensibilis non differt specie in homine et equo.</p>
</div3>

<A NAME="83690"/>
<div3><head>n. 9</head>
<p>Deinde cum dicit contrarietas igitur ostendit quod differentia diversificans secundum se genus modo praedicto, est contrarietas; dicens: cum differentia secundum speciem sit secundum se diversificans genus, manifestum est quod haec differentia est contrarietas.
	Et hoc primo manifestat ex inductione.
	Videmus enim quod omnia genera dividuntur per opposita.
	Quod quidem necesse est.
	Nam ea quae non sunt opposita, possunt simul existere in eodem.
	Quae autem huiusmodi sunt, non possunt esse diversa, cum non ex necessitate sint in diversis.
	Unde oportet quod solum oppositis aliquid commune dividatur.</p>
</div3>

<A NAME="83691"/>
<div3><head>n. 10</head>
<p>Non autem divisio generis in diversas species potest fieri per alia opposita.
	Nam contradictorie opposita non sunt in eodem genere, cum negatio nihil ponat.
	Et simile est de privative oppositis, cum privatio non sit nisi negatio in subiecto aliquo.
	Relativa etiam, ut supra habitum est, non sunt eiusdem generis, nisi quae secundum se adinvicem referuntur, quae quodammodo sunt contraria, ut supra dictum est.
	Et sic relinquitur quod sola contraria faciunt differre specie, ea quae sunt unius generis.</p>
</div3>

<A NAME="83692"/>
<div3><head>n. 11</head>
<p>Deinde cum dicit et quod manifestat idem per rationem; dicens, quod contraria sunt in eodem genere, sicut ostensum est.
	Dictum est enim quod contrarietas est differentia perfecta.
	Et iterum dictum est quod differentia secundum speciem est <hi>aliquid alicuius</hi>, idest ab aliquo.
	Et quod praeter hoc, idem genus oportet esse in ambobus differentibus specie.
	Et ex his duobus sequitur, quod omnia contraria sint in eadem <hi>coelementatione categoriae</hi>, idest in eadem ordinatione praedicamentali.
	Ut hoc tamen intelligatur de contrariis, quaecumque sunt differentia specie, et non genere.
	Quod quidem dicit praeservando se a corruptibili et incorruptibili, de quibus post dicetur quod sunt diversa genere.</p>
</div3>

<A NAME="83693"/>
<div3><head>n. 12</head>
<p>Et non solum contraria sunt in uno genere, sed sunt etiam diversa abinvicem.
	Quod patet: quia ea quae perfecte differunt, sicut contraria, non sunt invicem simul.
	Unde, cum ad differentiam secundum speciem requiratur identitas generis, et diversificatio generis per diversas species, et cum utrumque in contrarietate reperiatur, sequitur quod differentia secundum speciem sit contrarietas.
	Quod manifestum est; quia hoc est aliqua esse diversa secundum speciem existentia in eodem genere, habere contrarietatem differentiarum, <hi>cum sint individua</hi>, idest non ulterius divisa in species, sicut sunt species specialissimae.
	Quae quidem dicuntur individua, inquantum ulterius non dividuntur formaliter.
	Particularia vero dicuntur individua, inquantum nec materialiter nec formaliter ulterius dividuntur.
	Et sicut diversa specie sunt quae contrarietatem habent, ita eadem specie sunt, quae non habent contrarietatem, cum sint individua secundum formalem differentiam.
	Contrarietates enim fiunt in divisione, non solum in supremis generibus, sed etiam in mediis, <hi>prius quam veniatur ad individua</hi>, idest ad ultimas species.
	Sic igitur manifestum est, quod licet non in omni genere sit contrarietas specierum, in omni tamen genere est contrarietas differentiarum.</p>
</div3>

<A NAME="83694"/>
<div3><head>n. 13</head>
<p>Deinde cum dicit quare palam concludit quoddam corollarium ex dictis; scilicet quod nihil eorum quae conveniunt in genere, sicut sunt species generis, dicitur idem specie, nec diversum specie ad genus; quia id ad quod aliquid dicitur specie idem, habet unam et eamdem differentiam; illud autem ad quod aliquid dicitur diversum specie, habet oppositam differentiam.
	Si igitur aliqua specierum diceretur idem specie vel diversum ad genus, sequeretur quod genus haberet in sui ratione aliquam differentiam.
	Sed hoc falsum est.</p>
</div3>

<A NAME="83695"/>
<div3><head>n. 14</head>
<p>Quod sic patet.
	Materia enim <hi>ostenditur negatione</hi>, idest natura materiae intelligitur per negationem omnium formarum.
	Genus autem est quodammodo materia, sicut expositum est.
	Et loquimur nunc de genere quod invenitur in naturis rerum, non de genere quod in hominibus dicitur, sicut genus Romanorum vel Heraclidarum.
	Unde patet quod etiam genus in sua ratione non habet differentiam aliquam.</p>
</div3>

<A NAME="83696"/>
<div3><head>n. 15</head>
<p>Et sic patet, quod nulla species a suo genere differt specie, nec est cum eo idem specie: et similiter non differunt aliqua specie ab illis quae non sunt in eodem genere, proprie loquendo, sed differunt genere ab eis.
	Specie vero differunt ab his quae sunt in eodem genere: quia contrarietas est differentia qua aliqua differunt specie, ut ostensum est: non quia ipsa contrarietas differentiarum differat specie, licet contraria differant specie; sed contrarietas est solum in his quae sunt eiusdem generis.
	Unde relinquitur quod differre specie non sit proprie in his quae sunt alterius generis.</p>

</div3></div2>
<div2 n="11"><head>Lectio 11</head>
<A NAME="83697"/>
<div3><head>n. 1</head>
<p>Quia philosophus iam ostendit quod differentia secundum speciem est contrarietas, hic ostendit in quibus contrarietas non sit differentia secundum speciem; et dividitur in partes duas.
	In prima ostendit quod sunt contraria, quae non faciunt differre secundum speciem, sed sunt in eadem specie.
	In secunda ostendit quae sunt contraria quae faciunt genere differre, non solum specie, ibi, quoniam vero contraria diversa et cetera.
	Circa primum duo facit.
	Primo movet dubitationem.
	Secundo solvit, ibi, aut quia hoc quidem dicit et cetera.
	Dicit ergo primo, quod dubitatio est quare femina non differt specie a viro, cum femininum et masculinum sint contraria, et differentia secundum speciem causetur ex contrarietate, ut supra ostensum est.</p>
</div3>

<A NAME="83698"/>
<div3><head>n. 2</head>
<p>Et iterum cum ostensum sit, quod ipsa natura generis diversificetur in diversas species per differentias, quae sunt per se differentiae generis, quare animal masculinum et animal femininum non sunt diversa secundum speciem, cum masculinum et femininum sint per se differentiae animalis, et non se habeant per accidens ad animal, sicut albedo et nigredo, sed masculinum et femininum praedicentur de animali inquantum est animal, sicut par et impar de numero, in quorum definitione ponitur numerus, sicut in definitione masculini et feminini animal.</p>
</div3>

<A NAME="83699"/>
<div3><head>n. 3</head>
<p>Ex duplici ergo ratione quaestio dubitabilis redditur: tum quia contrarietas facit differre specie: tum quia differentiae dividentes genus in diversas species sunt per se differentiae generis: quorum utrumque supra ostensum est.</p>
</div3>

<A NAME="83700"/>
<div3><head>n. 4</head>
<p>Et quia hanc dubitationem in specialibus terminis moverat, reducit eam ad generaliorem formam; et dicit quod haec dubitatio fere est eadem, sicut si quaeratur, quare quaedam contrarietas facit differre specie, et quaedam non: sicut ambulativum et volativum, sive gressibile et volatile, faciunt differre specie animalia, sed albedo et nigredo non.</p>
</div3>

<A NAME="83701"/>
<div3><head>n. 5</head>
<p>Deinde cum dicit aut quia solvit propositam quaestionem.
	Et circa hoc duo facit.
	Primo solvit eam in generali, ad quod quaestionem reduxerat.
	Secundo adaptat generalem solutionem ad speciales terminos, in quibus primo moverat quaestionem, ibi, masculus vero et femina.
	Dicit ergo, quod ideo contingit quod quaedam contrarietas facit differre specie et quaedam non, quia quaedam contraria sunt propriae passiones generis, et quaedam sunt minus propriae.
	Quia enim genus a materia sumitur, materia autem per se habet ordinem ad formam; illae propriae sunt differentiae generis, quae sumuntur a diversis formis perficientibus materiam.
	Sed quia forma speciei iterum multiplicatur in diversa secundum materiam signatam, quae est subiecta individualibus proprietatibus, contrarietas accidentium individualium minus proprie se habet ad genus, quam contrarietas differentiarum formalium.
	Et ideo subiungit, quod quia in composito est materia et forma, haec <hi>quidem est ratio</hi>, idest forma quae constituit speciem, haec autem est materia quae est individuationis principium: quaecumque <hi>contrarietates sunt in ratione</hi>, idest ex parte formae, faciunt differre secundum speciem.
	Illae vero quae sunt ex parte materiae, quae sunt propriae individui, quod est acceptum cum materia, non faciunt differre secundum speciem.</p>
</div3>

<A NAME="83702"/>
<div3><head>n. 6</head>
<p>Et propter hoc albedo et nigredo non faciunt homines differre secundum speciem.
	Non enim homo albus et homo niger differunt specie, etiam si utrique imponatur aliquod nomen; ut si homo albus dicatur a et homo niger b.
	Hoc autem addit, quia homo albus non videtur esse aliquid unum.
	Sed si imponeretur nomen, videtur esse aliquid unum.
	Et similiter est de homine nigro.
	Et ideo dicit, quod homo albus et homo niger non differunt specie, quia homo, scilicet particularis, cui conveniunt album et nigrum, est quasi materia.
	Non enim dicitur quod homo sit albus, nisi quia hic homo est albus.
	Et sic, cum homo particularis conceptus sit cum materia, et materia non facit differentiam secundum speciem, sequitur quod hic homo et ille homo non differant specie: quia plures homines non propter hoc sunt plures species hominis, quia sunt plures; quia non sunt plures nisi propter diversitatem materiae, quia scilicet sunt diversae carnes et ossa ex quibus est hic et ille.
	Sed <hi>simul totum</hi>, idest individuum congregatum ex materia et forma, est diversum: sed non est diversum specie, quia non est contrarietas ex parte formae.
	Sed <hi>hoc</hi>, scilicet homo, <hi>est ultimum individuum</hi> secundum speciem, quia non dividitur ulterius divisione formali.
	Vel <hi>hoc</hi>, scilicet particulare, <hi>est ultimum individuum</hi>, quia non dividitur ulterius, nec materiali nec formali differentia.
	Sed quamvis in diversis individuis non sit contrarietas ex parte formae, est tamen diversitas individuorum particularium; quia particulare aliquod, ut Callias, non solum est forma, sed est forma cum materia individuata.
	Et ita, sicut diversitas formae facit differentiam specierum, ita diversitas materiae individualis facit differentiam individuorum.
	Album autem non praedicatur de homine nisi ratione individui.
	Non enim dicitur homo albus, nisi quia aliquis homo dicitur albus, ut Callias.
	Et sic patet, quod homo per accidens dicitur albus; quia non inquantum homo, sed inquantum hic homo, albus dicitur.
	Hic autem homo dicitur propter materiam.
	Unde patet quod album et nigrum non pertinent ad differentiam formalem hominis, sed solum ad materialem.
	Et propter hoc non differunt specie homo albus et niger, sicut nec circulus aereus et ligneus differunt specie.
	Et in his etiam quae differunt specie, non est differentia speciei propter materiam, sed propter formam; sicut triangulus aereus et circulus ligneus non differunt specie propter materiam, sed propter diversitatem formae.</p>
</div3>

<A NAME="83703"/>
<div3><head>n. 7</head>
<p>Unde si quaeratur, utrum materia faciat diversa specie aliquo modo, videtur quod faciat; quia hic equus ab hoc homine est diversus specie, et tamen manifestum est quod ratio utriusque est cum materia individuali.
	Et sic videtur quod materia aliqualiter faciat differre specie.
	Sed tamen manifestum est, quod hoc non contingit propter diversitatem materiae, sed quia contrarietas est ex parte formae, quia homo albus et equus niger differunt specie.
	Sed hoc non est propter album et nigrum, quia si ambo essent albi, adhuc specie differrent.
	Sic igitur apparet quod contrarietas quae est ex parte ipsius formae, facit differre specie; non autem illa quae est ex parte materiae.</p>
</div3>

<A NAME="83704"/>
<div3><head>n. 8</head>
<p>Deinde cum dicit masculus vero solutionem generalem positam adaptat ad terminos speciales, in quibus primo quaestionem moverat, scilicet ad masculum et feminam; dicens, quod masculus et femina sunt proprie passiones animalis, quia animal ponitur in definitione utriusque.
	Sed non conveniunt animali secundum substantiam et formam, sed ex parte materiae et corporis.
	Quod patet ex hoc, quod idem sperma potest fieri masculus et femina, secundum quod diversimode patitur aliquam passionem; quia cum fuerit calor operans fortis, fiet masculus; cum autem erit debilis, fiet femina.
	Hoc autem non posset esse vel contingere, si masculus et femina differrent specie.
	Non enim ex uno semine diversa secundum speciem producuntur.
	Quia in semine vis est activa, et omne agens naturale agit ad determinatam speciem, quia agit sibi simile.
	Unde relinquitur quod masculus et femina non differant secundum formam, nec sunt diversa secundum speciem.</p>
</div3>

<A NAME="83705"/>
<div3><head>n. 9</head>
<p>Deinde cum dicit quod quidem epilogat quod dixerat: quod planum est in litera.</p>

</div3></div2>
<div2 n="12"><head>Lectio 12</head>
<A NAME="83706"/>
<div3><head>n. 1</head>
<p>Postquam philosophus ostendit quae sunt contraria quae non faciunt differre specie, hic ostendit quae sunt contraria quae etiam genere differre faciunt.
	Et circa hoc tria facit.
	Primo determinat veritatem.
	Secundo excludit quorumdam falsam opinionem, ibi, nunc ergo diximus et cetera.
	Tertio infert quoddam corollarium ex dictis, ibi, palam igitur quod non contingit et cetera.
	Primo ergo praemittit duo ad ostendendum propositum: quorum primum est, quod contraria sunt diversa specie, ut supra ostensum est.</p>
</div3>

<A NAME="83707"/>
<div3><head>n. 2</head>
<p>Secundum est, quod corruptibile et incorruptibile sunt contraria.
	Quod probat ex hoc, quod impotentia opposita determinatae potentiae est quaedam privatio, ut in nono habitum est.
	Privatio autem est principium contrarietatis.
	Unde sequitur, quod impotentia sit contrarium potentiae.
	Corruptibile autem et incorruptibile opponuntur secundum potentiam et impotentiam.
	Sed diversimode.
	Nam si accipiatur potentia communiter, secundum quod se habet ad posse agere vel pati quodcumque, sic corruptibile secundum potentiam dicetur, incorruptibile secundum impotentiam.
	Si autem dicatur potentia secundum quod non est posse aliquid deterius, sic e converso, incorruptibile dicetur secundum potentiam, corruptibile vero secundum impotentiam.</p>
</div3>

<A NAME="83708"/>
<div3><head>n. 3</head>
<p>Cum autem ex his videretur concludendum quod corruptibile et incorruptibile differunt specie, concludit quod sunt diversa genere.
	Et hoc ideo, quia sicut forma et actus pertinent ad speciem, ita materia et potentia pertinent ad genus.
	Unde sicut contrarietas quae est secundum formas et actus, facit differentiam secundum speciem, ita contrarietas quae est secundum potentiam, facit generis diversitatem.</p>
</div3>

<A NAME="83709"/>
<div3><head>n. 4</head>
<p>Deinde cum dicit nunc autem excludit quorumdam falsam opinionem.
	Et circa hoc duo facit.
	Primo proponit eam.
	Secundo improbat, ibi, sed contrariorum et cetera.
	Dicit ergo primo, quod probatio praemissa de corruptibili et incorruptibili est accepta ex ratione horum universalium nominum, secundum scilicet quod unum significat potentiam, et aliud impotentiam.
	Sed sicut quibusdam videtur, non necesse est quod corruptibile et incorruptibile differant specie, sicut non est hoc necesse in albo et nigro.
	Convenit enim idem esse album et nigrum.
	Sed diversimode.
	Quia si illud quod dicitur album et nigrum sit aliquod universale, simul est album et nigrum quantum ad diversos.
	Sicut simul verum est dicere, quod homo est albus propter Socratem et niger propter Platonem.
	Si vero fuerit aliquid singularium, non erit simul album et nigrum.
	Sed tamen potest nunc esse album, postea nigrum, cum tamen album et nigrum sint contraria.
	Et hoc modo dicunt quidam, quod simul in eadem specie possunt esse quaedam corruptibilia et quaedam incorruptibilia.
	Et idem singulariter quandoque corruptibile, et quandoque incorruptibile.</p>
</div3>

<A NAME="83710"/>
<div3><head>n. 5</head>
<p>Deinde cum dicit sed contrariorum excludit praedictam opinionem; dicens, quod contrariorum quaedam sunt in his de quibus dicuntur secundum accidens, sicut album et nigrum homini, de quibus nunc dictum est: et alia multa sunt huiusmodi contraria, in quibus locum habet quod dictum est, scilicet quod possunt simul esse in eadem specie, et successive in eodem singulari.
	Sed quaedam contraria sunt, de quibus hoc est impossibile; de quorum numero sunt corruptibile et incorruptibile.</p>
</div3>

<A NAME="83711"/>
<div3><head>n. 6</head>
<p>Non enim corruptibile inest secundum accidens alicui eorum de quibus praedicatur; quia quod est secundum accidens, contingit non inesse.
	Corruptibile autem ex necessitate inest his quibus inest.
	At si hoc non sit verum, sequeretur, quod unum et idem sit quandoque corruptibile et quandoque incorruptibile: quod est impossibile secundum naturam. (Licet per hoc non excludatur, quin virtus divina possit aliqua corruptibilia secundum suam naturam, incorruptibiliter conservare).</p>
</div3>

<A NAME="83712"/>
<div3><head>n. 7</head>
<p>Sic igitur necesse est, cum corruptibile non praedicetur secundum accidens, quod aut significet substantiam eius de quo praedicatur, aut aliquid quod est in substantia.
	Est enim unumquodque corruptibile per materiam, quae est de substantia rei.
	Et similis ratio est de incorruptibili; quia utrumque ex necessitate inest.
	Sic igitur patet, quod corruptibile et incorruptibile opponuntur sicut secundum se praedicata; quae scilicet praedicantur de aliquo inquantum huiusmodi, secundum quod tale, et primo.</p>
</div3>

<A NAME="83713"/>
<div3><head>n. 8</head>
<p>Et ex hoc sequitur ex necessitate, quod corruptibile et incorruptibile sint genere diversa.
	Manifestum est enim quod contraria quae sunt in uno genere, non sunt de substantia illius generis.
	Non enim rationale et irrationale sunt de substantia animalis.
	Sed animal est potentia utrumque.
	Quodcumque autem genus accipiatur, oportet quod corruptibile et incorruptibile sint de intellectu eius.
	Unde impossibile est quod communicent in aliquo genere.
	Et hoc rationabiliter accidit.
	Nam corruptibilium et incorruptibilium non potest esse materia una.
	Genus autem, physice loquendo, a materia sumitur.
	Unde supra dictum est, quod ea quae non communicant in materia, sunt genere diversa.
	Logice autem loquendo, nihil prohibet quod conveniant in genere, inquantum conveniunt in una communi ratione, vel substantiae, vel qualitatis, vel alicuius huiusmodi.</p>
</div3>

<A NAME="83714"/>
<div3><head>n. 9</head>
<p>Deinde cum dicit palam igitur infert quoddam corollarium ex dictis; scilicet quod non possunt esse species separatae, sicut Platonici posuerunt.
	Ponunt enim duos homines, unum sensibilem qui est corruptibilis, et unum separatum qui est incorruptibilis, quem dicunt speciem vel ideam hominis.
	Species autem sive ideae dicuntur esse eadem specie, secundum Platonicos, cum singularibus.
	Et nomen speciei non aequivoce praedicatur de specie et de singulari, cum tamen incorruptibile et corruptibile etiam genere differant.
	Et ea quae sunt diversa genere plus distant, quam quae differunt specie.</p>
</div3>

<A NAME="83715"/>
<div3><head>n. 10</head>
<p>Attendendum est autem, quod licet philosophus ostenderit, quod quaedam contraria non faciunt differre specie, et quaedam faciunt differre etiam genere; tamen omnia contraria aliquo modo faciunt differre specie, si fiat comparatio contrariorum ad aliquod determinatum genus.
	Nam album et nigrum, licet non faciant differre specie in genere animalis, faciunt tamen differre specie in genere coloris.
	Et masculinum et femininum faciunt differre specie in genere sexus.
	Et animatum et inanimatum, licet faciant differre genere quantum ad infimas species, tamen quantum ad genus quod per se dividitur in animatum et inanimatum, faciunt differre specie tantum.
	Nam omnes differentiae generis sunt constitutivae specierum quarumdam, licet illae species possint genere esse diversa.</p>
</div3>

<A NAME="83716"/>
<div3><head>n. 11</head>
<p>Corruptibile autem et incorruptibile dividunt per se ens: quia corruptibile est quod potest non esse, incorruptibile autem quod non potest non esse.
	Unde, cum ens non sit genus, non mirum si corruptibile et incorruptibile non conveniant in aliquo uno genere.
	Et haec de decimo libro.</p>
</div3>
</div2>

</div1>
<div1 n="11"><head>Liber 11</head>
<div2 n="1"><head>Lectio 1</head>
<A NAME="83717"/>
<div3><head>n. 1</head>
<p>Quia particulares scientiae quaedam eorum quae perscrutatione indigent praetermittunt, necesse fuit quamdam scientiam esse universalem et primam, quae perscrutetur ea, de quibus particulares scientiae non considerant.
	Huiusmodi autem videntur esse tam communia quae sequuntur ens commune (de quibus nulla scientia particularis considerat, cum non magis ad unam pertineant quam ad aliam, sed ad omnes communiter), quam etiam substantiae separatae, quae excedunt considerationem omnium particularium scientiarum.
	Et ideo Aristoteles huiusmodi scientiam nobis tradens, postquam perscrutatus est de communibus, accedit ad tractandum specialiter de substantiis separatis, ad quarum cognitionem ordinantur non solum ea quae in hac scientia tractata sunt, sed etiam quae in aliis scientiis tractantur.
	Et ideo ad manifestiorem considerationem de substantiis separatis habendam, primo sub quodam compendio recolligit ea quae dicta sunt tam in hoc libro, quam in libro physicorum, utilia ad cognitionem substantiarum separatarum.
	Secundo de ipsis substantiis separatis inquirit, circa medietatem sequentis libri, ibi, sed quoniam tres sunt substantiae.
	Prima pars dividitur in duas.
	In prima recolligit ea quae praecedunt considerationem substantiae.
	In secunda recolligit ea quae ad considerationem substantiae pertinent, ibi (in principio sequentis libri), de substantia quidem theorica.
	Tria autem praemiserat ante considerationem substantiae.
	Primo moverat dubitationes in tertio libro, quas in hoc primo recolligit.
	Secundo determinaverat ea quae ad considerationem huius scientiae pertinent, in quarto libro, quae et hic secundo loco recolligit, ibi, quoniam autem philosophi scientia.
	Tertio determinat de ente imperfecto, scilicet de ente per accidens, et de motu, et infinito, et de quibus partim determinaverat in secundo et sexto huius, partim in tertio physicorum.
	Et de his in tertio loco hic recolligit, ibi, quoniam autem simpliciter ens et cetera.
	Prima pars dividitur in duas.
	Primo movet dubitationem circa considerationem huius scientiae.
	In secunda circa res, de quibus in hac scientia determinatur, ibi, adhuc unum oportet poni.
	Circa primum duo facit.
	Primo inquirit quomodo sit consideratio huius scientiae circa principia et substantias.
	Secundo circa quae principia, et circa quas substantias, ibi, sed nec circa dicta a physicis.
	Circa primum duo facit.
	Primo dubitationes movet de consideratione huius scientiae circa principia.
	Secundo de consideratione huius scientiae circa substantias, ibi, adhuc utrum omnium substantiarum.
	Circa primum tria facit.
	Primo supponit considerationem huius scientiae esse circa principia, dicens, quod manifestum est ex primo libro, in quo disputavit contra ea quae alii philosophi dixerunt de primis rerum principiis, quod sapientia est scientia quaedam circa principia.
	Ostensum est enim in prooemio istius libri, quod sapientia considerat causas altissimas et maxime universales, et est nobilissima scientiarum.</p>
</div3>

<A NAME="83718"/>
<div3><head>n. 2</head>
<p>Secundo ibi, dubitabit autem movet quaestionem de consideratione huius scientiae quae sapientia dicitur, circa principia rerum; dicens quod aliquis potest dubitare, utrum oporteat sapientiam quae considerat principia, esse unam scientiam aut multas.</p>
</div3>

<A NAME="83719"/>
<div3><head>n. 3</head>
<p>Et si dicatur quod est una, videtur hoc esse in contrarium, quia plura, de quibus consideratur in una scientia, sunt contraria, eo quod unum contrariorum est ratio ad cognoscendum alterum, propter hoc videntur sub una arte cadere.
	Sed principia rerum, cum sint plura, non sunt contraria, alioquin non possent convenire in uno principiato.
	Sapientia ergo quae est de principiis, non videtur esse una scientia.
	Si vero dicatur quod non est una, sed plures, non est eas assignare.</p>
</div3>

<A NAME="83720"/>
<div3><head>n. 4</head>
<p>Est autem veritas quod sapientia est una scientia, quae tamen considerat plura principia, inquantum reducuntur ad unum genus, quia et hac ratione contraria sub una scientia cadunt, inquantum sunt unius generis.</p>
</div3>

<A NAME="83721"/>
<div3><head>n. 5</head>
<p>Tertio ibi, adhuc speculari movet dubitationem de consideratione huius scientiae circa principia demonstrationis; dicens, quod adhuc dubitabile est, utrum speculari principia demonstrativa, ut, omne totum est maius sua parte, et similia, sit unius scientiae, aut plurium.
	Et si dicatur quod unius, videtur difficile assignare, quare magis sit istius scientiae quam alicuius alterius, cum omnes scientiae communiter eis utantur.
	Si autem detur quod sit plurium scientiarum, videbitur difficile assignare plures scientias tales.</p>
</div3>

<A NAME="83722"/>
<div3><head>n. 6</head>
<p>Est autem veritas, quod una scientia principaliter considerat ista principia, ad quam consideratio pertinet communium, qui sunt termini illorum principiorum, sicut ens et non ens, totum et pars, et alia huiusmodi; et ab ea aliae scientiae huiusmodi principia accipiunt.</p>
</div3>

<A NAME="83723"/>
<div3><head>n. 7</head>
<p>Deinde cum dicit adhuc utrum movet dubitationes de consideratione huius scientiae circa substantias.
	Et quaerit duo.
	Primo utrum haec scientia consideret de omnibus substantiis, aut non.
	Et si detur quod non, difficile est assignare de quibus substantiis consideret, et de quibus non.
	Et si detur quod de omnibus consideret, cum sit una, remanet dubium, quomodo eadem scientia possit esse de pluribus, cum una scientia sit unius.</p>
</div3>

<A NAME="83724"/>
<div3><head>n. 8</head>
<p>Et veritas est, quod haec scientia est de omnibus substantiis, licet de quibusdam principalius, scilicet de substantiis separatis, inquantum omnes conveniunt in uno genere, quod est ens per se.</p>
</div3>

<A NAME="83725"/>
<div3><head>n. 9</head>
<p>Secundo ibi, adhuc utrum quaerit utrum demonstratio sit solum circa substantias, aut etiam circa accidentia.
	Si enim demonstratio proprie esset circa accidentia, quia ad demonstrationem pertinet concludere per se accidentia de substantiis, non erit demonstratio circa substantias.
	Sed si dicatur, quod alia demonstrativa scientia est substantiarum, et alia accidentium per se, quaerendum restat quae sit utraque earum, et si utraque earum sit digna nomine sapientiae.
	Quia ex una parte videtur quod illa quae circa accidentia sit sapientia, quia demonstratio proprie est accidentium, et demonstrativa scientia certissima est.
	Et sic videtur quod sapientia sit demonstrativa quae est circa accidentia.
	Ex alia parte videtur quod sit circa substantias; quia cum substantia sit prima in entibus, scientia quae est circa substantias videtur esse prima.</p>
</div3>

<A NAME="83726"/>
<div3><head>n. 10</head>
<p>Est autem veritas quod sapientia substantias et accidentia considerat, inquantum conveniunt in ente, quod est eius subiectum; sed substantias principaliter, sicut per se prima entia, et de his accidentia demonstrat.</p>
</div3>

<A NAME="83727"/>
<div3><head>n. 11</head>
<p>Deinde cum dicit sed non movet quaestiones magis speciales de consideratione huius scientiae.
	Et primo circa quas substantias sit consideratio huius scientiae.
	Secundo circa quae principia, ibi, dubitabit autem utique.
	Circa primum movet quatuor quaestiones.
	Et prima quaestio pertinet ad causas substantiarum sensibilium; dicens, quod non videtur ponendum hanc scientiam quam quaerimus, circa quatuor genera causarum, de quibus dictum est in libro physicorum; quia maxime videretur esse circa causam finalem, quae est potissima inter alias.
	Sed non videtur esse haec scientia <hi>circa id cuius gratia</hi>, idest circa causam finalem: quia finis habet rationem boni.
	Bonum autem consistit in operationibus, et in his quae sunt in motu.
	Unde in immobilibus, sicut in mathematicis, nihil demonstratur per causam finalem.
	Et manifestum est quod finis est quod primum movet.
	Movet enim efficientem.
	Primum autem movens non videtur esse in rebus immobilibus.</p>
</div3>

<A NAME="83728"/>
<div3><head>n. 12</head>
<p>Est autem veritas, quod haec scientia considerat dicta genera causarum, et praecipue causam formalem et finalem.
	Et ulterius finis qui est primum movens, est omnino immobile, ut infra ostendetur.</p>
</div3>

<A NAME="83729"/>
<div3><head>n. 13</head>
<p>Secundo ibi, totaliter autem movet quaestionem de consideratione substantiarum sensibilium; et quaerit, utrum haec scientia sit circa substantias sensibiles, aut non.
	Si enim sit circa substantias sensibiles, non videtur differre a scientia naturali: si autem circa alias substantias, difficile est assignare circa quas alias.
	Aut enim est <hi>circa species</hi>, idest circa ideas, quas Platonici posuerunt; aut est circa mathematica, quae etiam quidam posuerunt esse media inter ideas et substantias sensibiles, sicut sunt superficies, et lineae, et figurae, et alia huiusmodi.
	Sed manifestum est per superiores libros, quod <hi>species non sunt</hi>, idest ideae separatae, et de mathematicis statim quaeretur.</p>
</div3>

<A NAME="83730"/>
<div3><head>n. 14</head>
<p>Est autem veritas huius quaestionis, quod ista scientia determinat de substantiis sensibilibus, inquantum sunt substantiae, non inquantum sunt sensibiles et mobiles.
	Hoc enim proprie pertinet ad naturalem.
	Sed propria consideratio huius scientiae est de substantiis, quae non sunt ideae, nec mathematica separata, sed primi motores, ut infra patebit.</p>
</div3>

<A NAME="83731"/>
<div3><head>n. 15</head>
<p>Tertio ibi, attamen dubitationem movet tertiam dubitationem ex incidenti.
	Quia enim dixerat manifestum esse quod non sunt species separatae, movet dubitationem de mathematicis, utrum sint separatae.
	Et ostendit primo quod non: quia si aliquis ponat species separatas, et mathematica separata praeter substantias sensibiles, quare non est ita in omnibus quae habent species, sicut in mathematicis? Ut sicut mathematica ponitur media inter species et sensibilia, quasi quaedam tertia entia praeter species et particularia quae sunt hic, ut linea mathematica praeter speciem lineae et lineam sensibilem, ita poneretur tertius homo, et tertius <hi>equus praeter auton</hi>, idest per se hominem, et per se equum, quae appellabant Platonici ideas, et equum et hominem singulares.
	Sed in his Platonici media non ponebant, sed solum in mathematicis.</p>
</div3>

<A NAME="83732"/>
<div3><head>n. 16</head>
<p>Postea vero cum dicit si autem obiicit in contrarium: quia si non sunt mathematica separata, difficile est assignare circa quae mathematicae scientiae negocientur.
	Non enim negociari videntur circa sensibilia inquantum huiusmodi; quia in istis sensibilibus non sunt tales lineae et tales circuli, quales scientiae mathematicae quaerunt.
	Unde videtur necesse ponere quasdam lineas et quosdam circulos separatos.</p>
</div3>

<A NAME="83733"/>
<div3><head>n. 17</head>
<p>Est autem veritas, quod mathematica non sunt separata a sensibilibus secundum se, sed solum secundum rationem, ut supra ostensum est in sexto, et infra declarabitur.</p>
</div3>

<A NAME="83734"/>
<div3><head>n. 18</head>
<p>Et quia hanc dubitationem ex incidenti interposuerat de separatione mathematicorum ea occasione, quia dixerat manifestum esse, quod species non sunt separatae: consequenter cum dicit, neque etiam circa mathematica, redit ad quaestionem principalem, qua quaerebatur circa quas substantias sit ista scientia.
	Et cum ostenderit quod non sit circa species, quia species non sunt separatae, nunc ostendit eadem ratione, quod non est circa mathematica, quia nec ipsa sunt separata, scilicet secundum esse.
	Sed non videtur esse circa sensibiles substantias, cum sint corruptibiles et in motu existentes.</p>
</div3>

<A NAME="83735"/>
<div3><head>n. 19</head>
<p>Est autem veritas huius quaestionis, quae supra posita est.</p>
</div3>

<A NAME="83736"/>
<div3><head>n. 20</head>
<p>Quartam dubitationem ponit ibi, totaliter autem et quaerit cuius scientiae sit <hi>dubitare de materia mathematicarum scientiarum</hi>, idest inquirere de quibus mathematicae considerent.
	Non enim hoc est scientiae naturalis, propter hoc quod totum negocium naturalis philosophiae est circa ea, quae habent in seipsis principium motus et quietis, quae naturalia dicuntur.
	Unde de hac dubitatione se non intromittit.
	Similiter etiam consideratio huius dubitationis non videtur pertinere ad illam scientiam, quae intendit de demonstratione et scientia mathematicorum, quae dicitur mathematica scientia; quia huiusmodi scientia praesupponit huiusmodi materiam, sive huiusmodi subiectum; et circa ipsum aliqua inquirit.
	Unde relinquitur quod ad hanc philosophiam pertineat considerare, de quo tractant scientiae mathematicae.</p>
</div3>

<A NAME="83737"/>
<div3><head>n. 21</head>
<p>Deinde cum dicit dubitabit autem inquirit circa qualia principia sit consideratio huius scientiae.
	Et circa hoc movet tres quaestiones.
	Primo enim quaerit, utrum haec scientia sit circa principia, quae a quibusdam elementa dicuntur.
	Quod videtur ex hoc, quod omnes ponunt huiusmodi principia esse inexistentia, idest intrinseca composito.
	Et ita oportet ad cognitionem compositorum, quod ipsa cognoscantur.
	Sed ex alia ratione videtur, quod ista scientia sit magis universalium, quia omnis ratio et omnis scientia videtur esse <hi>universalium et non extremorum</hi>, idest particularium, ad quae divisio communium terminatur: et sic videtur, quod ista scientia maxime sit priorum generum.</p>
</div3>

<A NAME="83738"/>
<div3><head>n. 22</head>
<p>Et veritas est, quod haec scientia praecipue considerat communia; non tamen quod communia sint principia, sicut Platonici posuerunt.
	Considerat autem et principia intrinseca rerum, sicut materiam et formam.</p>
</div3>

<A NAME="83739"/>
<div3><head>n. 23</head>
<p>Secundo ibi, haec autem movet secundam dubitationem.
	Videtur enim ex una parte, quod unum et ens sint principia et genera, quia haec maxime videntur continere omnia suo ambitu communitatis.
	Et maxime videntur esse principia, quia sunt prima naturaliter, quia eis interemptis interimuntur alia.
	Omnia enim sunt ens et unum: unde si auferatur unum et ens, omnia alia auferuntur; sed non convertitur.
	Et sic videntur esse prima naturaliter, cum prius naturaliter dicatur a quo non convertitur consequentia essendi.</p>
</div3>

<A NAME="83740"/>
<div3><head>n. 24</head>
<p>Ex alia parte videtur, quod unum et ens non sint genera, et per consequens nec principia, si genera sunt principia.
	Nulla enim differentia participat actu genus; quia differentia sumitur a forma, genus autem a materia.
	Sicut rationale a natura intellectiva, animal a natura sensitiva.
	Forma autem non includitur in essentia materiae actu, sed materia est in potentia ad ipsam.
	Et similiter differentia non pertinet ad naturam generis, sed genus habet differentiam potestate.
	Et propter hoc differentia non participat genus; quia cum dico rationale, significo aliquid habens rationem.
	Nec est de intellectu rationalis quod sit animal.
	Illud autem participatur, quod est de intellectu participantis.
	Et propter hoc dicitur, quod differentia non participat genus.
	Nulla autem posset differentia sumi, de cuius intellectu non esset unum et ens.
	Unde unum et ens non possunt habere aliquas differentias.
	Et ita non possunt esse genera, cum omne genus habeat differentias.</p>
</div3>

<A NAME="83741"/>
<div3><head>n. 25</head>
<p>Est autem veritas, quod unum et ens non sunt genera, sed sunt omnibus communia analogice.</p>
</div3>

<A NAME="83742"/>
<div3><head>n. 26</head>
<p>Tertiam quaestionem ponit ibi, adhuc autem et est dubitatio, utrum principia sint magis genera quam species.
	Et primo ostendit quod species magis sint principia quam genera; quia quod est simplicius, est magis principium.
	Sed species videntur esse simpliciores.
	Sunt enim indivisibilia, ad quae terminatur divisio generis formalis.
	Sed genera in plura et differentia specie dividuntur: ergo magis videntur principia esse species quam genera.
	Sed ex ea parte qua genera constituunt species, et non e converso, videntur genera esse magis principia.
	Hoc enim est de ratione principii, quod eo remoto alia removentur.</p>
</div3>

<A NAME="83743"/>
<div3><head>n. 27</head>
<p>Est autem veritas quod universalia sunt principia, scilicet in cognoscendo; et sic genera magis sunt principia, quia simpliciora.
	Et quod dividantur in plura quam species, hoc est, quia continent plura in potentia.
	Sed species continent plura in actu.
	Unde sunt magis divisibiles per modum resolutionis compositi in simplicia.</p>

</div3></div2>
<div2 n="2"><head>Lectio 2</head>
<A NAME="83744"/>
<div3><head>n. 1</head>
<p>Postquam movit dubitationem de consideratione huius scientiae, hic movet dubitationem de his quae in hac scientia considerantur.
	Et primo de substantiis.
	Secundo de principiis, ibi, adhuc autem siquidem est.
	Circa hoc movet duas dubitationes: quarum prima est, utrum oporteat aliquid poni in rerum natura existere praeter singularia, aut non.
	Et si dicatur quod non, videtur sequi, quod haec scientia, quae nunc quaeritur, sit singularium, et quaelibet alia.
	Sed hoc videtur impossibile; quia singularia sunt infinita, et infinitorum non est scientia.
	Si autem dicatur, quod aliquid existit praeter singularia, oportet quod sint vel genera, vel species; et sic haec scientia esset de generibus vel speciebus.
	Sed quare hoc sit impossibile, dictum est prius; quia nec genera nec species videntur esse principia, cum tamen haec sit scientia de principiis.</p>
</div3>

<A NAME="83745"/>
<div3><head>n. 2</head>
<p>Et veritas haec est, quia nihil est in rerum natura praeter singularia existens, sed tantum in consideratione intellectus abstrahentis communia a propriis.</p>
</div3>

<A NAME="83746"/>
<div3><head>n. 3</head>
<p>Secundam dubitationem ponit ibi, etenim et est utrum sit aliqua substantia separabilis praeter sensibiles substantias, quae sunt hic et nunc.
	Et haec quaestio necessaria est hic ad quaerendum; quia si nihil est praeter sensibilia, tunc sola sensibilia sunt entia.
	Et, cum sapientia sit scientia entium, sequitur quod sapientia sit circa sola sensibilia, cum tamen in hac scientia videamur quaerere quamdam aliam naturam separatam.
	Et sic ad propositum huius scientiae pertinet quaerere, si est aliquid separatum a sensibilibus, vel non.
	Et quicquid horum detur, sequitur alia quaestio.</p>
</div3>

<A NAME="83747"/>
<div3><head>n. 4</head>
<p>Et ideo consequenter dicit adhuc autem movet quaestionem quae videtur sequi, si ponatur aliquid separabile a sensibilibus; quae quidem quaestio est, utrum praeter omnes substantias sensibiles sit aliquid separabile, aut praeter quasdam tantum.
	Si praeter quasdam tantum, difficile est assignare rationem praeter quales substantiarum sensibilium oportet ponere substantiam separatam, et praeter quales non.
	Non enim videtur esse ratio aliqua, quare praeter homines et equos sensibiles sit homo et equus separatus, et non similiter de aliis animalibus, et etiam de aliis inanimatis.
	Si autem praeter omnia sensibilia sit aliqua substantia separata, sequitur quod oporteat ponere aliquas substantias separatas, perpetuas, aequales numero substantiis sensibilibus et corruptibilibus; ut scilicet, sicut est homo corruptibilis, ita sit homo incorruptibilis, et equus, et bos, et etiam in rebus naturalibus aliis.
	Et hoc videtur cadere in irrationabilia.</p>
</div3>

<A NAME="83748"/>
<div3><head>n. 5</head>
<p>Deinde cum dicit si autem movet aliam quaestionem, quae videtur sequi, si non sit aliqua substantia separata a sensibilibus.
	Et est quaestio quid sit primum principium, utrum scilicet materia vel forma: ex his enim duobus componuntur substantiae sensibiles.
	Videtur enim primo aspectu quod nihil magis possit poni principium quam materia, quae est primum subiectum, et semper manet, sicut primi naturales posuerunt.
	Sed hoc, ut videtur, non potest esse principium, quia materia non est in actu, sed in potentia.
	Et ita, cum actus naturaliter sit prior potentia, ut in nono habitum est, videtur quod sit principium species et forma quae est actus.</p>
</div3>

<A NAME="83749"/>
<div3><head>n. 6</head>
<p>Sed nec forma potest esse principium, ut videtur, quia forma sensibilis videtur esse corruptibilis.
	Et ita, si forma sensibilis sit primum principium, videtur sequi quod nulla substantia sit perpetua, quae sit separabilis, et secundum se existens.
	Quod videtur inconveniens: quia a famosis philosophis quaeritur aliquod principium perpetuum et separatum, et aliqua talis substantia: et hoc rationabiliter.
	Non enim esset ordo perpetuitatis in rebus, nisi esset aliquod principium separabile et perpetuum, quod daret rebus perpetuitatem.</p>
</div3>

<A NAME="83750"/>
<div3><head>n. 7</head>
<p>Et veritas harum quaestionum est, quod est aliqua substantia separata a sensibilibus; non quidem species rerum sensibilium, ut Platonici posuerunt, sed primi motores, ut infra ostendetur.</p>
</div3>

<A NAME="83751"/>
<div3><head>n. 8</head>
<p>Deinde cum dicit adhuc autem movet quaestionem de principiis.
	Et primo qualia sunt.
	Secundo quae sunt, ibi, si autem rursus aliquid.
	Tertio quomodo se habeant adinvicem, ibi, adhuc autem primum principium.
	Quaerit ergo si sit aliqua substantia separata et principium ut nunc quaerimus, utrum sit aliquod principium omnium, scilicet corruptibilium et incorruptibilium, vel non.
	Si sit principium aliquod omnium, dubitatio remanet, quare ex eodem principio, quaedam sunt perpetua, quaedam non perpetua.
	Si autem aliud est principium corruptibilium, et aliud incorruptibilium, adhuc remanet dubitatio, quare, cum principium sit perpetuum, ea quae sunt ex primo non sunt perpetua.
	Si autem principium sit corruptibile, omne autem corruptibile est generabile, omne autem generabile habet principium, sequitur quod principium corruptibile habeat aliquod principium, et illud, aliud, et sic in infinitum.
	Quod est impossibile, ut ostensum est supra in secundo.</p>
</div3>

<A NAME="83752"/>
<div3><head>n. 9</head>
<p>Et veritas est, quod primum principium omnium est incorruptibile.
	Sed quaedam propter longe distare ab eo sunt corruptibilia, in quibus generatio et corruptio causatur per causam mediam quae est incorruptibilis secundum substantiam, variabilis secundum ubi.</p>
</div3>

<A NAME="83753"/>
<div3><head>n. 10</head>
<p>Deinde cum dicit si autem quaerit quae sunt principia.
	Et primo quaerit de opinione illorum, qui posuerunt principia unum et ens, quia sunt maxime immobilia.
	Qualitercumque enim varietur aliquid, semper remanet unum et ens.</p>
</div3>

<A NAME="83754"/>
<div3><head>n. 11</head>
<p>Sed ex eorum opinione consurgit duplex dubitatio.
	Quarum una est, utrum unum et ens significat hoc aliquid et substantiam.
	Si enim non, non potuerunt esse separabilia et per se existentia.
	Sed talia principia quaerimus, quae sint perpetua et separata existentia.
	Si autem significat hoc aliquid et substantiam, sequitur quod omnia sint substantiae et nihil sit accidens: quia ens praedicatur de omnibus entibus, unum autem praedicatur de quibusdam.
	Quaedam vero sunt, quae in multitudine consistunt; de quibus vere manifestum est qualiter praedicetur unum.
	Hoc autem est falsum, quod omnia sint substantiae.
	Unde videtur quod unum et ens non significent substantiam.</p>
</div3>

<A NAME="83755"/>
<div3><head>n. 12</head>
<p>Adhuc autem secunda dubitatio quam ponit talis est.
	Ponentes enim unum principium et substantiam, dicunt, quod ex uno et ex materia generatur numerus tamquam primus effectus.
	Et hunc, scilicet numerum, dicunt esse substantiam.
	Sed hoc non videtur esse verum.
	Quia, si numerus componitur ex uno et materia, oportet quod sit aliquid unum, sicut quod componitur ex anima et materia, oportet quod sit animatum.
	Sed quomodo dualitas et quilibet aliorum numerorum qui sunt compositi ex multis unitatibus, sunt unum, ut dicunt Platonici? Nec facile est assignare, ut possit dici esse derelictum ab eis, quasi de facili intelligibile.</p>
</div3>

<A NAME="83756"/>
<div3><head>n. 13</head>
<p>Secundo ibi, si vero prosequitur aliam opinionem de principiis.
	Quidam enim posuerunt <hi>lineas et habita</hi>, idest consequenter se habentia ad eas, scilicet superficies, esse principia, quia ponebant corpora componi ex superficiebus et superficies ex lineis.
	Sed manifestum est, quod huiusmodi non sunt substantiae separabiles et per se existentes, quia sunt quaedam decisiones et divisiones, lineae quidem superficierum, superficies corporum, puncta vero linearum.
	Et sunt etiam termini eorumdem: puncta, scilicet linearum, et sic de aliis.
	Punctum enim quod est in extremitate lineae, est terminus lineae.
	Quod autem significatur actu infra lineam, est decisio lineae.
	Et similiter est de linea ad superficiem, et de superficie ad corpus.
	Manifestum est autem, quod termini et decisiones sunt existentia in aliis sicut in subiectis.
	Unde non possunt esse separabilia.
	Et sic lineae et superficies non sunt principia.</p>
</div3>

<A NAME="83757"/>
<div3><head>n. 14</head>
<p>Deinde cum dicit adhuc quomodo inducit aliam rationem; dicens quod non potest opinari quod sit aliqua substantia unitatis et puncti, quia substantia non incipit esse nisi per generationem.
	Cum autem linea dividitur in actu, ipsa divisio est punctum.</p>
</div3>

<A NAME="83758"/>
<div3><head>n. 15</head>
<p>Est autem harum quaestionum veritas, quod nec unum nec lineae et superficies sunt principia.</p>
</div3>

<A NAME="83759"/>
<div3><head>n. 16</head>
<p>Tertio ibi, exhibet autem ponit quaestionem de uno et ente, et de dimensionibus, movet quaestionem de substantiis.
	Et primo quaerit utrum substantiae sint principia.
	Et videtur quod non: quia omnis scientia est universalium, et quaelibet scientia est <hi>talis universalis</hi>, idest alicuius subiecti universalis determinati.
	Sed substantia non est de numero universalium, sed magis est hoc aliquid <hi>separabile</hi>, idest per se existens.
	Et ita videtur quod de substantiis non sit scientia.
	Sed scientia est circa principia: ergo substantia non est principium.</p>
</div3>

<A NAME="83760"/>
<div3><head>n. 17</head>
<p>Et veritas est quod, licet universalia non per se existant, tamen naturas eorum quae per se subsistunt est considerare universaliter.
	Et secundum hoc accipiuntur genera et species in praedicamento substantiae, quae dicuntur secundae substantiae, de quibus est scientia.
	Quaedam etiam per se existentes sunt principia, quae, quia immateriales, pertinent ad intelligibilem cognitionem, licet excedant intellectus nostri comprehensionem.</p>
</div3>

<A NAME="83761"/>
<div3><head>n. 18</head>
<p>Adhuc utrum secundo quaerit, utrum sit aliquod <hi>principium praeter synolon</hi>, idest praeter simul totum quod est compositum, aut non.
	Et exponit synolon quod est materia, et quod cum materia componitur.
	Si enim non sit aliquid praeter compositum ex materia et forma, quae autem sunt in materia dicuntur corruptibilia, sequitur quod nihil sit perpetuum.
	Et si est aliquid praeter compositum, hoc erit species et forma; et remanebit dubitatio in quibus forma separatur, et in quibus non.
	Manifestum est enim quod in quibusdam forma non separatur.
	Forma enim domus non separatur a materia.
	Unde et Platonici non posuerunt ideas rerum artificialium, quia formae rerum artificialium sunt actus, quae non possunt per se existere.</p>
</div3>

<A NAME="83762"/>
<div3><head>n. 19</head>
<p>Et veritas est quod est aliquid praeter materiam, non tamen forma rerum sensibilium.</p>
</div3>

<A NAME="83763"/>
<div3><head>n. 20</head>
<p>Deinde cum dicit adhuc utrum quaerit qualiter principia se habeant adinvicem; utrum scilicet omnium principia sint eadem numero, aut specie tantum.
	Si enim sint eadem numero, sequitur quod omnia sint eadem numero.
	Si autem non sunt eadem numero, oportebit quaerere causam diversitatis.</p>
</div3>

<A NAME="83764"/>
<div3><head>n. 21</head>
<p>Et veritas est quod, loquendo de principiis extrinsecis, unum numero sunt; cum id quod est primum principium omnium, sit agens et finis.
	Principia vero intrinseca, scilicet materia et forma, non sunt unum numero omnium, sed secundum analogiam, ut infra ostendetur.</p>

</div3></div2>
<div2 n="3"><head>Lectio 3</head>
<A NAME="83765"/>
<div3><head>n. 1</head>
<p>Postquam movit quaestiones, hic incipit colligere ea quae pertinent ad considerationem huius scientiae; et dividitur in duas partes.
	In prima ostendit de quibus haec scientia considerat.
	In secunda comparat hanc scientiam ad alias, ibi, omnis autem scientia.
	Prima dividitur in duas partes.
	In prima ostendit quod ad hanc scientiam pertinet considerare de omnibus entibus.
	In secunda, quod ad hanc pertinet considerare de principiis demonstrativis, ibi, quoniam autem.
	Circa primum duo facit.
	Primo ostendit quod omnium est reductio aliqualiter ad unum.
	Secundo ostendit quod de omnibus reductis ad unum est consideratio huius scientiae, ibi, quemadmodum autem.
	Circa primum duo facit.
	Primo ostendit, quod necessarium est ad praesentem considerationem inquirere, utrum omnia reducantur aliqualiter ad unum; dicens, quod quia scientia philosophiae est de ente inquantum est ens, ita quod considerat de ente secundum universalem rationem entis, et non secundum rationem entis alicuius particularis; cum ens multipliciter et non uno modo dicatur, si ista multiplicitas esset pura aequivocatio, quae non diceretur secundum aliquid commune, non caderent omnia entia sub una scientia, quia non reducerentur aliquo modo ad unum genus.
	Oportet autem unam scientiam esse unius generis.
	Sed si ista multiplicitas habeat aliquod commune, omnia entia possunt esse sub una scientia.
	Unde ad quaestionem qua quaerebatur, utrum ista scientia sit una, cum sit de pluribus et diversis, necessarium est considerare, utrum omnia entia reducantur ad aliquid unum, vel non.</p>
</div3>

<A NAME="83766"/>
<div3><head>n. 2</head>
<p>Videtur itaque ostendit quod omnia reducuntur ad aliquid unum.
	Et circa hoc duo facit.
	Primo ostendit propositum.
	Secundo manifestat quoddam quod poterat esse dubium, ibi, quoniam autem fiunt.
	Prima dividitur in duas.
	In prima ostendit quod omnium reductio est ad unum.
	In secunda ostendit ad quod omnia reducantur, ibi, differt autem nihil.
	Circa primum duo facit.
	Primo ostendit quod omnia entia reducuntur ad aliquod unum commune ens.
	Secundo, quod omnes contrarietates reducuntur ad unam contrarietatem, ibi, quoniam autem contraria omnia et cetera.
	Dicit ergo primo, quod ens videtur dici modo praedicto, scilicet quod dicatur multipliciter secundum aliquid commune.
	Quod manifestat per duo exempla, scilicet medicativum et salubre.</p>
</div3>

<A NAME="83767"/>
<div3><head>n. 3</head>
<p>Utrumque enim eorum dicitur secundum diversos modos, tamen per reductionem ad aliquod unum.
	Medicativum enim aliquid dicitur multipliciter, secundum quod hoc refertur sic ad medicamentum, et id aliter.
	Et similiter salubre dicitur multipliciter secundum quod hoc refertur sic ad sanitatem, et id aliter.
	Utrobique tamen idem est ad quod fit reductio licet diversis modis.
	Sicut sermo dicitur medicans, eo quod est a scientia medicativa.
	Cultellus autem dicitur medicativus, eo quod est utilis eidem scientiae sicut instrumentum.
	Et similiter hoc dicitur salubre, quia est significativum sanitatis, sicut urina.
	Hoc autem, quia est factivum sanitatis, sicut potio medicinalis.
	Et similiter est in aliis quae hoc eodem modo dicuntur.</p>
</div3>

<A NAME="83768"/>
<div3><head>n. 4</head>
<p>Manifestum est enim quod quae sic dicuntur, media sunt inter univoca et aequivoca.
	In univocis enim nomen unum praedicatur de diversis secundum rationem totaliter eamdem; sicut animal de equo et de bove dictum, significat substantiam animatam sensibilem.
	In aequivocis vero idem nomen praedicatur de diversis secundum rationem totaliter diversam.
	Sicut patet de hoc nomine, canis, prout dicitur de stella, et quadam specie animalis.
	In his vero quae praedicto modo dicuntur, idem nomen de diversis praedicatur secundum rationem partim eamdem, partim diversam.
	Diversam quidem quantum ad diversos modos relationis.
	Eamdem vero quantum ad id ad quod fit relatio.
	Esse enim significativum, et esse effectivum, diversum est.
	Sed sanitas una est.
	Et propter hoc huiusmodi dicuntur analoga, quia proportionantur ad unum.
	Et similiter est de multiplicitate entis.
	Nam ens simpliciter, dicitur id quod in se habet esse, scilicet substantia.
	Alia vero dicuntur entia, quia sunt huius quod per se est, vel passio, vel habitus, vel aliquid huiusmodi.
	Non enim qualitas dicitur ens, quia ipsa habeat esse, sed per eam substantia dicitur esse disposita.
	Et similiter est de aliis accidentibus.
	Et propter hoc dicit quod sunt entis.
	Et sic patet quod multiplicitas entis habet aliquid commune, ad quod fit reductio.</p>
</div3>

<A NAME="83769"/>
<div3><head>n. 5</head>
<p>Deinde cum dicit quoniam autem ostendit quod reductio omnium contrarietatum fit ad unam primam.
	Quia enim omnium entium fit reductio ad aliquid unum commune, contrarietates autem entium, quae sunt oppositae differentiae, per se consequuntur entia, necesse est quod contrarietates reducantur ad aliquam primam contrarietatem quaecumque sit illa; sive pluralitas et unum, sive similitudo et dissimilitudo, sive quaecumque aliae sint primae differentiae entis.
	Et huiusmodi contrarietates debent considerari in scientia quae determinat de entibus.</p>
</div3>

<A NAME="83770"/>
<div3><head>n. 6</head>
<p>Deinde cum dicit differt autem ostendit quid sit illud commune ad quod fit reductio omnium entium; et dicit quod nihil differt utrum fiat reductio ad ens vel unum.
	Si enim dicatur quod ens et unum non sunt idem, sed differunt ratione secundum quod unum addit indivisibilitatem supra ens; tamen manifestum est quod adinvicem convertuntur; quia omne unum est aliqualiter ens, et omne ens est aliqualiter unum.
	Et sicut substantia est proprie et per se ens, ita proprie et per se unum.
	Quomodo autem unum ad ens se habeat, supra dictum est in quarto et decimo.</p>
</div3>

<A NAME="83771"/>
<div3><head>n. 7</head>
<p>Deinde cum dicit quoniam autem removet quamdam dubitationem; dicens, quod omnia contraria pertinent ad considerationem unius scientiae.
	Et huius ratio potissima videtur esse, quia in omnibus contrariis unum dicitur secundum privationem, quod cognoscitur ex suo opposito.
	Remanet dubitatio quomodo contraria dicuntur secundum privationem inter quae est medium, cum in oppositis privative non sit medium.</p>
</div3>

<A NAME="83772"/>
<div3><head>n. 8</head>
<p>Et ad hoc respondendum est quod in talibus contrariis, alterum contrariorum non ponitur privatio quasi tollens totam rationem alterius oppositi; sed quia est privatio ultimae speciei; inquantum scilicet tollit completam rationem totius speciei.
	Sicut si aliquis dicitur iustus, eo quod est obediens legibus secundum habitum aliquem, non semper dicetur iniustus eo quod sit privatus tota ratione iustitiae, quod in nullo obediat legibus; sed quia persuasus est, ut in aliis deficiat ab obedientia legis.
	Et sic inest ei privatio iustitiae, inquantum deficit a perfecta ratione iustitiae.
	Et propter hoc potest habere medium; quia non omnis qui caret iustitia, totaliter iustitia privatur, sed aliqua parte.
	Et hoc est medium quod diversificatur secundum magis et minus.
	Et similiter est in aliis contrariis.
	Sed privatio visus dicitur in hoc, quod totaliter aliquis caret visu.
	Et ideo inter caecitatem et visionem non est medium.</p>
</div3>

<A NAME="83773"/>
<div3><head>n. 9</head>
<p>Deinde cum dicit quemadmodum autem ostendit quod de omnibus entibus reductis ad unum, sit consideratio huius scientiae.
	Et circa hoc tria facit.
	Primo exemplo geometriae ostendit, quod ad unam scientiam pertinet considerare omnia quae reducuntur ad ens; dicens quod sicut mathematica habet considerationem <hi>circa ea quae sunt ex ablatione</hi>, idest circa abstracta, quae quidem abstractio fit non ex hoc quod ponat ea de quibus considerat in rerum natura esse separata a sensibilibus, sed quia considerat ea absque consideratione sensibilium.
	Speculatur enim mathematica auferens a sua consideratione omnia sensibilia, sicut levitatem, gravitatem, duritiem, mollitiem, caliditatem et frigiditatem, et omnes alias sensibiles contrarietates, et derelinquit in sua consideratione solummodo quantum et continuum, sive sit continuum ad unam tantum dimensionem, ut linea, sive ad duas, ut superficies, sive ad tres, ut corpus; et considerat primo passiones horum inquantum sunt continua, et non secundum aliquid aliud.
	Non enim considerat passiones superficiei secundum quod est superficies lignea vel lapidea.
	Et similiter rationes eorum adinvicem.
	Considerando figuras etiam considerat accidentia quae existunt in figuris, et considerat mensurationes et incommensurationes quantitatum, ut patet in decimo Euclidis, <hi>et rationes</hi>, idest proportiones earum, ut patet in quinto.
	Sed tamen de omnibus his est una scientia quae est geometria.</p>
</div3>

<A NAME="83774"/>
<div3><head>n. 10</head>
<p>Et sicut est de mathematico, ita est de philosopho qui considerat ens, et praetermittit considerare omnia particularia entia, et considerat ea tantum quae pertinent ad ens commune; quae licet sint multa, tamen, de omnibus est una scientia, inquantum scilicet reducuntur omnia in unum, ut dictum est.</p>
</div3>

<A NAME="83775"/>
<div3><head>n. 11</head>
<p>Secundo ibi, huic enim ostendit cuius scientiae sit praedicta considerare: dicens, quod considerare accidentia entis inquantum est ens, non est alterius scientiae, quam huius philosophiae.
	Si enim esset alterius, maxime videretur esse naturalis scientiae et dialecticae, quae videntur maxime inter scientias esse communes.
	Naturalis quidem secundum opinionem antiquorum, qui non ponebant alias substantias, nisi sensibiles: sic enim sequeretur, quod ad naturalem pertineret considerare de omnibus substantiis, et per consequens de omnibus entibus, quae reducuntur ad substantiam.
	Dialectica autem videtur esse communis, et similiter sophistica, quia considerant quaedam accidentia entibus, scilicet intentiones, et rationes generis et speciei, et alia huiusmodi.
	Unde relinquitur quod philosophus consideret praedicta inquantum sunt accidentia entis.</p>
</div3>

<A NAME="83776"/>
<div3><head>n. 12</head>
<p>Tertio ibi, quoniam autem ex dictis infert conclusionem principaliter intentam; dicens quod quia ens dicitur multipliciter secundum aliquid unum, et omnia contraria reducuntur ad primam contrarietatem entis, et talia sic reducta in unum possunt cadere sub una scientia, ut dictum est; per hoc solvitur dubitatio prius mota, utrum scilicet multorum differentium genere sit una scientia.</p>

</div3></div2>
<div2 n="4"><head>Lectio 4</head>
<A NAME="83777"/>
<div3><head>n. 1</head>
<p>Postquam philosophus ostendit quomodo consideratio huius scientiae est circa entia, et ea quae consequuntur ens inquantum huiusmodi; hic ostendit quomodo consideratio huius scientiae est de primis principiis demonstrationis.
	Et dividitur in duas partes.
	In prima ostendit quod ad hanc scientiam pertinet considerare de his.
	In secunda determinat de quodam principio demonstrationis quod est inter alia primum, ibi, est autem quoddam et cetera.
	Circa primum duo facit.
	Primo ostendit propositum ex consideratione scientiae mathematicae.
	Secundo ex consideratione scientiae naturalis, ibi, eodem autem.
	Utitur autem in prima parte tali ratione.
	Quaecumque communia a scientiis particularibus accipiuntur particulariter, et non secundum quod sunt in sua communitate, pertinent ad considerationem huius scientiae.
	Sed prima principia demonstrationis accipiuntur a mathematica et ab aliis particularibus scientiis particulariter tantum: ergo eorum consideratio secundum quod sunt communia, pertinet ad hanc scientiam, quae considerat de ente inquantum est ens.</p>
</div3>

<A NAME="83778"/>
<div3><head>n. 2</head>
<p>Dicit ergo quod mathematicus utitur <hi>principiis communibus proprie</hi>, idest secundum quod appropriantur suae materiae.
	Oportet autem quod ad primam philosophiam pertineat considerare principia huiusmodi secundum suam communitatem.
	Sic enim accepta sunt principia suiipsorum secundum quod sunt alicui materiae particulari appropriata.
	Et hoc quod dixerat manifestat per exemplum.</p>
</div3>

<A NAME="83779"/>
<div3><head>n. 3</head>
<p>Nam hoc principium: <hi>si ab aequalibus aequalia demas, quae relinquuntur aequalia sunt</hi>, est commune in omnibus quantis, in quibus inveniuntur aequale et inaequale.
	Sed mathematica assumunt huiusmodi principia ad propriam considerationem circa aliquam partem quanti, quae est materia sibi conveniens.
	Non est enim aliqua mathematica scientia, quae consideret ea quae sunt quantitatis communia, inquantum est quantitas.
	Hoc enim est primae philosophiae.
	Sed considerant mathematicae scientiae ea quae sunt huius vel illius quantitatis, sicut arithmetica ea quae sunt numeri, et geometria ea quae sunt magnitudinis.
	Unde arithmeticus accipit praedictum principium, secundum quod pertinet ad numeros tantum; geometra autem secundum quod pertinet ad lineas vel ad angulos.
	Non autem considerat geometra hoc principium circa entia inquantum sunt entia; sed circa ens inquantum est continuum, vel secundum unam dimensionem ut linea, vel secundum duas ut superficies, vel secundum tres ut corpus.
	Sed philosophia prima non intendit de partibus entis inquantum aliquid accidit unicuique eorum; sed cum speculatur unumquodque communium talium, speculatur circa ens inquantum est ens.</p>
</div3>

<A NAME="83780"/>
<div3><head>n. 4</head>
<p>Deinde cum dicit eodem autem ostendit idem ex consideratione naturalis scientiae; dicens, quod eodem modo se habet naturalis scientia quantum ad hoc sicut et mathematica; quia naturalis scientia speculatur accidentia entium, et principia, non inquantum sunt entia, sed inquantum sunt mota.
	Sed prima scientia est de his secundum quod sunt entia, et non secundum aliquid aliud.
	Et ideo naturalem scientiam et mathematicam oportet partes esse primae philosophiae, sicut particularis scientia pars dicitur esse universalis.</p>
</div3>

<A NAME="83781"/>
<div3><head>n. 5</head>
<p>Quod autem huiusmodi principia communia pertineant ad considerationem primae philosophiae, huius ratio est quia cum omnes primae propositiones per se sint, quorum praedicata sunt de ratione subiectorum; ad hoc quod sint per se notae quantum ad omnes, oportet quod subiecta et praedicata sint nota omnibus.
	Huiusmodi autem sunt communia, quae in omnium conceptione cadunt; ut ens et non ens, et totum et pars, aequale et inaequale, idem et diversum, et similia quae sunt de consideratione philosophi primi.
	Unde oportet, quod propositiones communes, quae ex huiusmodi terminis constituuntur, sint principaliter de consideratione philosophi primi.</p>

</div3></div2>
<div2 n="5"><head>Lectio 5</head>
<A NAME="83782"/>
<div3><head>n. 1</head>
<p>Postquam ostendit philosophus quod principia communia demonstrationis sunt principaliter de consideratione huius philosophiae, hic determinat de primo principio inter ea.
	Necesse est enim quod sicut omnia entia reducuntur ad aliquod primum, ita oportet quod principia demonstrationis reducantur ad aliquod principium, quod principalius cadit in consideratione huius philosophiae.
	Hoc autem est, quod non contingit idem simul esse et non esse.
	Quod quidem ea ratione primum est, quia termini eius sunt ens et non ens, qui primo in consideratione intellectus cadunt.</p>
</div3>

<A NAME="83783"/>
<div3><head>n. 2</head>
<p>Dividitur autem haec pars in duas.
	In prima determinat veritatem circa illud principium.
	In secunda excludit errorem, ibi, ad dicentem autem.
	Circa primum duo facit de isto principio.
	Primo dicit quod est quoddam principium demonstrativum in entibus <hi>circa quod non contingit mentiri</hi>, scilicet secundum interiorem rationem.
	Sed necessarium <hi>est semper facere contrarium</hi>, scilicet dicere verum circa ipsum.
	Et hoc principium est, quod non contingit idem esse et non esse secundum unum et idem tempus, et aliis conditionibus servatis quae consueverunt in contradictione apponi, scilicet secundum idem, simpliciter, et alia huiusmodi.
	Impossibile enim est quod aliquis opinetur hoc principium esse falsum: opinaretur enim contradictoria esse simul vera, et sic idem haberet simul contrarias opiniones: nam contrariae opiniones sunt quae sunt de contrariis.
	Sicut opinio, qua quis opinatur Socratem sedere, est contraria opinioni, qua quis opinatur eum non sedere.</p>
</div3>

<A NAME="83784"/>
<div3><head>n. 3</head>
<p>Et de talibus secundo dicit, quod de praedicto principio et similibus non potest esse simpliciter demonstratio, sed potest esse demonstratio ad hominem.
	Quod autem non possit simpliciter demonstrari, probat ex hoc, quod non contingit facere syllogismum ad hoc principium demonstrandum ex aliquo principio magis noto; quod oporteret si contingeret illud principium simpliciter demonstrare.
	Sed ad hominem contingit hoc principium demonstrare, qui concedit aliquid aliud, licet minus notum, et hoc negat.</p>
</div3>

<A NAME="83785"/>
<div3><head>n. 4</head>
<p>Deinde cum dicit ad dicentem excludit opinionem negantium illud principium; et dividitur in partes duas.
	Primo disputat contra negantes hoc principium.
	Secundo ostendit quomodo ad hanc opinionem possit responderi, ibi, solvetur autem.
	Circa primum, duo facit.
	Primo disputat contra negantes hoc principium simpliciter.
	Secundo descendit ad speciales opiniones, ibi, cito autem.
	Circa primum duo facit.
	Primo ponit modum disputandi contra hunc errorem; dicens, quod ille, qui contra ponentem contradictorias propositiones esse veras, vult ostendere quod sit falsum, debet sumere aliquid tale quod idem sit huic principio,- scilicet non contingere idem esse et non esse, secundum idem tempus,- sed non videatur idem.
	Si enim videretur idem, non concederetur ab adversario.
	Si autem non esset idem, non posset concludere propositum, quia huiusmodi principium non potest ex notioribus ostendi.
	Et ideo hoc solum modo potest sumi demonstratio contra dicentem, quod contradictoria verificantur de eodem; ut scilicet illud quod sumitur sit idem conclusioni, sed non videatur idem.</p>
</div3>

<A NAME="83786"/>
<div3><head>n. 5</head>
<p>Futuros itaque secundo procedit ad disputandum contra praedictum errorem.
	Et circa hoc facit tres rationes.
	Quarum prima est, quod si duo homines debeant adinvicem communicare rationem, ut scilicet unus alteri rationem suam communicet disputando, oportet unum ipsorum intelligere aliquid, quod ab alio dicitur: quia si hoc non esset, non communicarent adinvicem in sermone secundum rationem.
	Et ita frustra acciperetur disputatio contra eum, qui hoc negaret.</p>
</div3>

<A NAME="83787"/>
<div3><head>n. 6</head>
<p>Si autem unus ex eis intelligeret quod alius dicit, oportet quod unumquodque nominum quae proferuntur, sit notum in sua significatione; et per consequens, quod significet aliquid, et non multa, sed solum unum.
	Et si significet multa, quod manifestetur ad quod illorum multorum significandum utatur nomine; alias nesciret unus, quid alius vellet dicere.</p>
</div3>

<A NAME="83788"/>
<div3><head>n. 7</head>
<p>Hoc igitur supposito, quod nomen significet unum, manifestum est, quod ille, qui dicit esse hoc, et non est hoc, puta quod Socrates est homo, et non homo, illud unum quod attribuit Socrati, quod scilicet est homo, negat cum adiungit quod non est homo: et sic negat iam quod primo significavit.
	Unde relinquitur quod nomen non significet id quod significat, quod est impossibile.
	Sequitur ergo quod si nomen aliquid determinate significat, quod impossibile est contradictionem verificari de eodem.</p>
</div3>

<A NAME="83789"/>
<div3><head>n. 8</head>
<p>Secundam rationem ponit ibi, adhuc autem quae talis est.
	Si nomen significet aliquid, et hoc quod significatur per nomen verificatur de eodem de quo primo praedicatur nomen, necesse est hoc inesse ei, de quo praedicatur nomen, dum propositio vera fuit.
	Manifestum est enim quod haec conditionalis est vera - si Socrates est homo, Socrates est homo.
	Omnis autem conditionalis vera est necessaria.
	Unde necesse est, quod si consequens sit verum quod antecedens sit verum; quoniam concluditur quod necesse est quamlibet propositionem esse veram dum vera est.
	Sed quod est aliquando non contingit tunc non esse, quia necesse esse et non contingens non esse aequipollent.
	Ergo dum haec est vera - Socrates est homo - non contingit hanc esse veram - Socrates non est homo.
	Et sic patet quod non contingit oppositas affirmationes et negationes simul verificari de eodem.</p>
</div3>

<A NAME="83790"/>
<div3><head>n. 9</head>
<p>Tertiam rationem ponit ibi, adhuc autem quae talis est.
	Si affirmatio non est vera magis quam negatio ei opposita, ille qui dicit Socratem esse hominem, non magis verum dicit quam ille qui dicit Socratem non esse hominem.
	Sed manifestum est, quod ille qui dicit hominem non esse equum, aut magis verum dicit, aut non minus, quam ille, qui dicit hominem non esse hominem.
	Ita ergo per locum a simili vel a minori, verum dicet, qui hominem dicet non esse equum.
	Sed, si opposita contradictorie sunt simul vera: si haec est vera - homo non est equus,- et haec erit vera - homo est equus.
	Et ita sequitur, quod homo sit equus et quodcumque aliud animalium.</p>
</div3>

<A NAME="83791"/>
<div3><head>n. 10</head>
<p>Sed, quia posset aliquis calumniari praedictas rationes, ex hoc quod ea quae assumuntur in eis sunt minus nota quam conclusio quae intenditur; ideo respondet dicens quod nulla praedictarum rationum est demonstrativa simpliciter, sed tamen potest esse demonstratio ad hominem qui ponit hanc rationem, quem oportebit concedere ea quae assumuntur, licet sint minus nota simpliciter quam id quod negat.</p>
</div3>

<A NAME="83792"/>
<div3><head>n. 11</head>
<p>Deinde cum dicit cito autem excludit praedictum errorem descendendo ad speciales opinantes.
	Et primo ad Heraclitum.
	Secundo ad Protagoram, ibi, simile autem.
	Ponebat autem Heraclitus duo, scilicet quod affirmatio et negatio sit simul vera.
	Ex quo sequebatur quod omnis propositio tam affirmativa quam negativa sit vera.
	Item ponebat quod inter affirmationem et negationem sit aliquod medium.
	Et sic sequebatur quod contingeret neque affirmationem neque negationem esse veram.
	Et per consequens omnem propositionem esse falsam.</p>
</div3>

<A NAME="83793"/>
<div3><head>n. 12</head>
<p>Primo ergo inducit rationem contra primum.
	Secundo contra secundum, ibi, adhuc autem.
	Dicit ergo, quod de facili aliquis hoc modo disputando ad hominem coget ipsum Heraclitum, qui fuit auctor huius propositionis, confiteri quod oppositae propositiones non verificantur de eodem.
	Videtur enim hanc opinionem accepisse quod verificentur de eodem, ex hoc quod non intellexit seipsum quid diceret.
	Hoc autem modo cogeretur negare quod dicit: quia si illud quod dictum est ab eo, verum est, scilicet quod contingat idem secundum unum et idem tempus esse et non esse, sequitur quod hoc ipsum non erit verum.
	Sicuti enim si divisim accipiantur affirmatio et negatio, non magis vera est affirmatio quam negatio, ita et si accipiantur affirmatio et negatio simul tamquam ex eis una affirmatio fiat, non erit minus negatio vera huius totius compositi ex affirmatione et negatione, quam ipsa tota affirmatio opposita.
	Manifestum est enim quod contingit aliquam propositionem copulativam esse veram, sicut aliquam simplicem propositionem, et contingit accipere eius negationem.
	Sive autem illa copulativa componatur ex duabus affirmativis, sicut cum dicitur - Socrates sedet et disputat,- sive ex duabus negativis, sicut cum dicitur - verum esse Socratem non esse lapidem neque asinum,- sive ex affirmatione et negatione, ut cum dicitur,- verum est Socratem sedere et non disputare,- semper tamen copulativa verificata sumitur in virtute unius affirmativae.
	Et ille qui dicit eam esse falsam, assumit negationem quasi totius copulativae.
	Qui ergo dicit simul esse verum, hominem esse et non esse, assumit hoc ut quamdam affirmationem; et hoc non esse verum est eius negatio.
	Si ergo affirmatio et negatio est simul vera, sequitur quod haec etiam negatio sit vera, qua dicitur non esse verum, scilicet quod affirmatio et negatio sint simul vera.
	Oportet enim, si aliqua negatio est simul vera cum affirmatione sibi opposita, quod omnis negatio sit simul vera cum affirmatione sibi opposita.
	Eadem enim est ratio in omnibus.</p>
</div3>

<A NAME="83794"/>
<div3><head>n. 13</head>
<p>Deinde cum dicit adhuc autem inducit rationem contra hoc, quod ponebatur quod nulla affirmatio sit vera.
	Si enim nihil contingat verum affirmare, qui autem dicit nullam affirmationem veram esse, aliquid affirmat, hoc scilicet quod verum sit nullam affirmationem esse veram; ergo hoc ipsum falsum erit.
	Et si aliquid affirmative dictum verum sit, removebitur opinio talium qui contra omnia instant.
	Et qui ista positione utuntur, auferunt totaliter disputationem; quia si nihil est verum, non potest aliquid concedi ex quo disputatio possit procedere.
	Et si affirmatio et negatio sint simul vera, non erit significare aliquid per sermonem, ut supra dictum est.
	Et sic cessabit disputatio.</p>
</div3>

<A NAME="83795"/>
<div3><head>n. 14</head>
<p>Deinde cum dicit simile autem descendit ad opinionem Protagorae: et dicit quod id quod dictum est a Protagora, simile est dictis ab Heraclito, et ab aliis qui ponunt affirmationem et negationem simul esse veram.
	Dicit enim Protagoras quod homo est mensura omnium rerum, scilicet secundum sensum et intellectum, ut in nono dictum est: quasi esse rei sequatur apprehensionem intellectus et sensus.
	Et sic qui dicit hominem esse mensuram omnium, nihil aliud dicit quam hoc esse verum quod videtur unicuique.
	Quo posito sequitur quod idem sit et non sit, et quod idem simul sit bonum et malum.
	Et simile est in aliis oppositis, eo quod multoties videtur hominibus aliquibus aliquid esse bonum, et aliis videtur contrarium, et ipsum videri est mensura rerum secundum opinionem Protagorae; ut scilicet intantum sit verum rem esse, inquantum videtur.</p>

</div3></div2>
<div2 n="6"><head>Lectio 6</head>
<A NAME="83796"/>
<div3><head>n. 1</head>
<p>Postquam philosophus disputavit contra ponentes contradictoria simul verificari de eodem, hic ostendit quomodo haec ratio possit ab eorum mentibus removeri.
	Et dividitur in partes duas.
	In prima ostendit propositum.
	In secunda inducit quaedam corollaria ex dictis, ibi, quare manifestum.
	Prima pars dividitur in partes duas.
	In prima ostendit quomodo praedicta ratio in aliquibus solvi possit.
	In secunda ostendit in quibus possit solvi, et in quibus non, ibi, ad habentes quidem igitur.
	Circa primum, tria facit.
	Primo proponit modum quo praedicta ratio in aliquibus solvi possit; dicens quod dubitatio praedicta ex qua aliqui moventur ad ponendum contradictoria simul verificari de eodem, poterit solvi, si quis consideret unde principium sumpsit haec positio.</p>
</div3>

<A NAME="83797"/>
<div3><head>n. 2</head>
<p>Secundo ibi, videtur enim assignat duplex principium praedictae positionis: dicens quod quibusdam videtur quod principium dictae opinionis sit ex opinione naturalium philosophorum, qui posuerunt aliquid non fieri ex non ente.
	Aliis autem videtur quod principium sumpserit ex hoc quod non omnes eadem iudicant de eisdem.
	Sed quibusdam videtur hoc esse delectabile, et aliis contrarium.
	Ex hoc enim sequitur quod opposita sint simul vera, si quis credat quod omne quod videtur alicui sit verum.</p>
</div3>

<A NAME="83798"/>
<div3><head>n. 3</head>
<p>Tertio ibi, nihil enim manifestat quomodo ex praemissis duobus principiis dicta opinio sequatur, et quomodo solvatur.
	Et primo quomodo sequatur ex opinione naturalium physicorum.
	Secundo quomodo sequatur dicta opinio ex eo quod creditur, quodcumque videtur esse verum, ibi, sed et similiter.
	Dicit ergo primo, quod fere omnium eorum, qui de natura tractaverunt, commune dogma est, quod nihil fit ex non ente; sed omne quod fit, fit ex ente.
	Manifestum est etiam, quod aliquid fit non album ex eo quod est perfecte album: non autem fit album ex non albo.
	Ulterius etiam manifestum est, quod non album, fit ex eo, quod non est non album.
	Quod exinde patet, quod id quod non est non album fit non album, sicut quod non est nigrum fit nigrum.
	Sic igitur illud, ex quo fit non album, est album, et non est non album.
	Quod non potest intelligi tamquam penitus sit non ens non album; quia sic videretur sequi quod aliquid fieret simpliciter ex non ente.
	Sicut, si diceremus quod ignis fit ex non igne, quomodo intelligebant, quod illud, quo fit ignis, sit penitus non ignis.
	Sic enim videbatur eis, quod sequeretur, quod fieret aliquid ex non ente.
	Et propter hoc ponebant quod in eo ex quo fit ignis, erat ignis latens; ut patet ex opinione Anaxagorae, quae ponitur in primo physicorum.
	Similiter credebant, quod si aliquid fit non album ex eo quod non est non album, quod nihilominus non album praeexisteret in eo ex quo fit non album, ut dictum est.
	Sequebatur etiam secundum eos, quod illud ex quo fit non album, esset album et non album simul: nisi ponatur quod aliquid fiat ex non ente.</p>
</div3>

<A NAME="83799"/>
<div3><head>n. 4</head>
<p>Sed hanc dubitationem, ut ait philosophus, non difficile est solvere.
	Expositum enim est in primo physicorum, quomodo aliquid fiat ex ente, et quomodo ex non ente.
	Dictum est enim quod aliquid fit ex non ente in actu, et ente in actu per accidens.
	Sed ex materia quae in potentia est, fit aliquid per se.
	Accidit enim factioni quod materia ex qua fit aliquid, fuerit subiecta formae et privationi.
	Et sic non oportet, quod id ex quo aliquid fit, simul sit ens et non ens in actu; sed quod de se sit potentia ad ens et non ens, idest ad formam et privationem.</p>
</div3>

<A NAME="83800"/>
<div3><head>n. 5</head>
<p>Deinde cum dicit sed et similiter removet praedictam opinionem secundum quod causatur ex alio principio, quod est, opinari omne, quod videtur, esse verum.
	Et primo, removet hoc principium.
	Et secundo causam eius, ibi, totaliter autem.
	Dicit ergo primo, quod sicut stultum est propter praedicta opinari quod contradictoria simul verificantur de eodem, similiter <hi>etiam est stultum attendere</hi>, idest assentire praedictis utrisque opinionibus philosophorum dubitantium contra seipsos.
	Manifestum est enim quod necesse est alterum eorum mentiri.</p>
</div3>

<A NAME="83801"/>
<div3><head>n. 6</head>
<p>Et hoc palam est ex his, quae apparent secundum sensum.
	Nunquam enim idem videtur his quidem dulce, aliis amarum, nisi in alteris eorum sit aliqua corruptio, aut privatio secundum organum sensus, et secundum virtutem, quae iudicat de saporibus.
	Huiusmodi autem corruptione in alteris eorum existente, existimandum est <hi>alteros eorum esse mensuram</hi>, idest accipiendum est eorum iudicium quasi regulam et mensuram veritatis, illorum scilicet in quibus non est corruptio: non autem hoc putandum est de alteris, in quibus est corruptio.</p>
</div3>

<A NAME="83802"/>
<div3><head>n. 7</head>
<p>Et sicut hoc manifestum est in cognitione sensus, similiter dicendum est in bono et malo, in pulchro et turpi, et huiusmodi omnibus quae per intellectum cognoscuntur.
	Si enim quibusdam videatur secundum intellectum hoc esse bonum, aliis autem malum, standum est eorum iudicio in quibus non est aliqua corruptio secundum intellectum, nec ex prava consuetudine, neque ex prava affectione, neque ex aliqua huiusmodi causa.
	Nam si quis dicat quod nihil minus dignum est credere his quam illis, nihil hoc differt quam si diceret, quod ea quae apparent <hi>hominibus ponentibus sub visu digitum</hi>, idest moventibus oculum digito, et ex hoc facientibus quod id quod est unum videantur duo, quod propter hoc oporteat esse duo, quia apparent tot; et iterum oporteat esse unum, quia quando aliquis non movet oculum, apparet unum id quod est unum.
	Manifestum est enim, quod iudicandum est de unitate rerum, secundum id quod visus iudicat, nulla extranea passione existente in eo; non autem secundum quod iudicat ex praedicta passione.
	Sic autem iudicat unum esse duo, quia species unius visibilis duobus modis redditur organo visus quando movetur, et secundum utriusque dispositionem pervenit ad organum sensus communis, quasi essent duo visa.</p>
</div3>

<A NAME="83803"/>
<div3><head>n. 8</head>
<p>Deinde cum dicit totaliter autem excludit causam, propter quam ponebant omne quod videtur esse verum.
	Hoc enim ponebant aliqui, quia existimabant res omnes esse in continuo fluxu, et quod nulla natura esset in rebus fixa et determinata.
	Et sic sequebatur, quod rem esse talem non erat nisi videri.</p>
</div3>

<A NAME="83804"/>
<div3><head>n. 9</head>
<p>Contra hoc ergo ponit quinque rationes.
	Quarum prima talis est, quod totaliter inconveniens est sumere iudicium de tota veritate ex hoc, quod ista sensibilia quae sunt prope, scilicet vicina nobis, permutantur et nunquam permanent.
	Oportet autem magis venari verum ex his, quae semper se habent eodem modo, et non patiuntur aliquam permutationem quantum ad substantiam suam, licet appareat in eis motus secundum locum.
	Talia enim sunt <hi>quae continent mundum</hi>, scilicet corpora caelestia; ad quae comparata haec corpora corruptibilia, quasi nullius sunt quantitatis, ut mathematici probant.
	Corpora autem caelestia sunt semper eadem, et non videntur quandoque talia, et alia vice alia; sed nulla permutatione participant, quae scilicet sit in eorum substantia.</p>
</div3>

<A NAME="83805"/>
<div3><head>n. 10</head>
<p>Secundam rationem ponit ibi, adhuc autem quae talis est.
	Si motus est in istis inferioribus, oportet quod id quod movetur sit aliquid; et etiam oportet, quod id quod movetur, moveatur ex aliquo, et etiam ad aliquid.
	Unde oportet id, quod movetur, adhuc esse in eo ex quo movetur, et nondum esse in eo ad quod movetur, sed moveri ad ipsum et continue fieri in ipso.
	Et sic aliqua affirmatio determinate est vera, et aliqua negatio; et non oportebit quod contradictio verificetur de eodem, quia secundum hoc nihil moveretur.
	Si enim idem foret esse in termino ad quem, et non esse, nulla ratio esset quare moveretur ad terminum ad quem aliquid quod nondum est in illo, quia iam esset ibi.</p>
</div3>

<A NAME="83806"/>
<div3><head>n. 11</head>
<p>Tertiam rationem ponit ibi, et si secundum ad cuius evidentiam sciendum est, quod Heraclitus videns aliquid augeri longo tempore, puta per unum annum secundum aliquam determinatam quantitatem, et modicam, existimavit quod qualibet parte illius temporis aliquod augmentum fieret, sed insensibile propter parvitatem quantitatis, quae augetur.
	Et ex hoc inductus fuit ad credendum, quod omnes res, etiam quae videntur quiescentes, etiam insensibiliter moverentur continue, sed post longum tempus sensibiliter eorum motus appareret.
	Est autem hoc falsum quod de augmento opinabatur.
	Non enim continue fit augmentum, ita quod in qualibet temporis parte aliquid crescat; sed disponitur ad augmentum corpus per aliquod tempus, et tunc crescit, ut Aristoteles expressius manifestat in octavo physicorum.</p>
</div3>

<A NAME="83807"/>
<div3><head>n. 12</head>
<p>Dicit ergo, quod si corpora praesentia hic apud nos continue fluunt et moventur secundum quantitatem, et si hoc aliquis vellet concedere, licet non verum sit, non est ratio quare non possit aliquid moveri secundum quantitatem.
	Videtur enim quod non parum haec opinio, quae ponit contradictiones simul esse eiusdem, procedat ex eo quod existimat quod quantum non remanet in corporibus; et sic opinantur quod id sit et non sit simul quadricubitum.
	Sed substantia rei determinatur <hi>secundum quale</hi>, idest secundum aliquam formam.
	Quale autem est determinatae naturae in rebus, etsi quantum sit indeterminatum propter motum, ut dictum est.</p>
</div3>

<A NAME="83808"/>
<div3><head>n. 13</head>
<p>Quartam rationem ponit ibi, adhuc propter quae talis est.
	Si in rebus nihil est fixum, neque quantum ad esse, neque quantum ad non esse, propter quid deferunt hunc cibum, quem medicus iubet, et non alium? Secundum enim dictam opinionem, quid magis est panis, vel non panis? Quasi diceret: non magis praedicatur de eo affirmatio quam negatio.
	Et sic nihil differt quod comedat vel non comedat.
	Sed nos videmus quod ipsi offerunt hunc cibum, quem medicus iubet, quasi habentes verum iudicium de ipso cibo, et quasi hic cibus vere sit ille cibus, de quo medicus iubet.
	Hoc autem non oporteret, si nulla natura sic per certitudinem maneret in sensibilibus, sed omnia semper moverentur et fluerent.</p>
</div3>

<A NAME="83809"/>
<div3><head>n. 14</head>
<p>Quintam rationem ponit ibi, adhuc si quae talis est.
	Cum secundum opinionem praedictam ponatur, quod propter continuam mutationem quae est in rebus, non sit aliqua veritas in rebus fixa; si sit verum esse quod est videri, necesse est dicere quod nos homines qui de rebus aliis iudicamus, aut sumus in motu, aut non.</p>
</div3>

<A NAME="83810"/>
<div3><head>n. 15</head>
<p>Si enim semper alteramur, et nunquam permanemus eodem modo nos habentes, non est mirabile si res non eodem modo videntur se habere nobis, sicut accidit infirmis.
	Quia enim transmutati sunt, et non in eadem dispositione se habent sicut quando sani erant, non videntur eis sensibilia quae percipiunt per sensum qualia videbantur eis ante infirmitatem.
	Nam eis, qui habent gustum infectum, etiam quae sunt dulcia videntur amara vel insipida.
	Et simile est in aliis sensibilibus.
	Non tamen propter haec sensibilia sunt permutata; sed faciunt alias impressiones infirmis, propter hoc quod sensus eorum alio modo se habent.
	Si ergo nos homines in continua transmutatione existentes, de rebus aliis diversimode iudicamus, non est hoc imputandum rebus, sed nobis ipsis.</p>
</div3>

<A NAME="83811"/>
<div3><head>n. 16</head>
<p>Si autem nos non permutamur, sed semper permanemus eodem modo nos habentes: ergo in rebus erit aliquid permanens, et per consequens aliqua veritas determinata, de qua possumus praecise diiudicare.
	Non enim solum iudicamus de rebus aliis, sed etiam de natura humana.</p>
</div3>

<A NAME="83812"/>
<div3><head>n. 17</head>
<p>Deinde cum dicit ad habentes ostendit a quibus praedicta opinio removetur, et a quibus non; et dicit, quod si qui incidunt in praedictas opiniones non propter aliquam rationem, ita quod ex pertinacia non concedant aliquid neque inquirant rationem eorum quae dicuntur, sed pertinaciter inhaerent his, quae opinabantur, non facile est eis solvere huiusmodi opinionem.
	Omnis enim ratio et demonstratio fit hoc modo; scilicet concedendo et exquirendo rationem alicuius dicti.
	Sed illi qui nihil concedunt, interimunt disputationem et omnem argumentativam rationem.
	Unde ad eos non potest haberi sententia ratiocinationis, per quam a suo errore tollantur.</p>
</div3>

<A NAME="83813"/>
<div3><head>n. 18</head>
<p>Sed si aliqui sunt, qui dubitant propter aliquos defectus, puta, quia non bene aliqua intelligunt, facile est obviare tali errori, solvendo ea quae faciunt in eis dubitationem.
	Et hoc palam ex praedictis, in quibus solvit dubitationes, quae poterant ad praedictam positionem inducere.</p>
</div3>

<A NAME="83814"/>
<div3><head>n. 19</head>
<p>Deinde cum dicit quare manifestum inducit tria corollaria ex dictis.
	Quorum primum est, quod manifestum est ex praedictis, quod oppositae propositiones non verificantur de eodem secundum unum et idem tempus.
	Et per consequens ex hoc patet, quod neque etiam contraria possunt simul verificari de eodem.
	Et hoc ideo, quia omnis contrarietas dicitur secundum privationem; semper enim alterum contrariorum est privatio.
	Et hoc palam est, siquis velit rationes contrariorum reducere ad primum principium.
	De ratione enim nigri est privatio albi.
	Cum igitur privatio sit quaedam negatio habens subiectum determinatum, manifestum est, quod si contraria de eodem verificarentur, oporteret quod affirmatio et negatio simul verificarentur de eodem.</p>
</div3>

<A NAME="83815"/>
<div3><head>n. 20</head>
<p>Non solum autem duo contraria non possunt simul verificari de eodem; sed etiam nullum medium possibile est praedicari de uno et eodem, de quo praedicatur alterum extremorum.
	Ex his enim quae dicta sunt in decimo, manifestum est quod medium inter contraria est habens privationem utriusque extremorum; sive sit nominatum uno nomine, sive pluribus, sive innominatum.
	Unde medium inter album et nigrum, ut puta rubeum vel citrinum, habet in sui ratione quod neque sit album neque nigrum.
	Si quis igitur, aliquo subiecto existente albo, dicat ipsum esse rubeum, simul dicit ipsum esse neque album neque nigrum.
	Et ita mentitur.
	Sequitur enim quod id subiectum, simul album sit et non sit.
	Quod si verum est de illo subiecto, quod sit neque album neque nigrum, oportet quod verificetur de eodem altera pars copulativae, quae contradictoria est eius quod est album esse.
	Et ita sequitur quod si medium et extremum verificatur de eodem, quod contradictoria de eodem verificentur.</p>
</div3>

<A NAME="83816"/>
<div3><head>n. 21</head>
<p>Secundum corollarium ponit ibi neque enim concludit enim quod si affirmatio et negatio non sit simul vera, quod neque opinio Heracliti est vera, neque opinio Anaxagorae.
	Et quidem de opinione Heracliti patet ex dictis.
	Unde hoc manifestat de opinione Anaxagorae; dicens, quod si non sit falsa opinio Anaxagorae, sequitur contraria praedicari de eodem.
	Et per consequens contradictoria.
	Quod sic patet.
	Ponebat enim Anaxagoras quodlibet fieri ex quolibet, et omne quod fit, ex aliquo fit.
	Unde non cogebatur ponere aliquid fieri ex nihilo, et sic ponebat quodlibet esse in quolibet.
	Cum igitur poneret partem cuiuslibet esse in quolibet, puta partem carnis esse in osse, et partem albi in nigro, et e converso; sequitur quod totum non magis erit dulce quam amarum.
	Et simile est de aliis contrarietatibus.
	Et hoc, si pars cuiuslibet est in quolibet toto non solum in potentia, sed in actu et separatim.
	Hoc autem addidit, quia id quod fit ex aliquo oportet praeexistere in eo potentia, non actu.
	Et sic contraria praeexistunt in eodem in potentia, non in actu.
	Et hoc non est esse separatim contraria in aliquo, quia eadem est potentia contrariorum.
	Sed Anaxagoras nesciebat distinguere inter potentiam et actum.</p>
</div3>

<A NAME="83817"/>
<div3><head>n. 22</head>
<p>Tertium corollarium ponit ibi, similiter autem.
	Concludit enim ex praedictis falsam esse utramque opinionem: et illorum qui dixerunt omnes propositiones esse veras; et illorum qui dixerunt omnes falsas.
	Et hoc manifestum est propter multa difficilia et gravia consequentia ad has opiniones quae collectae sunt, et hic, et superius in quarto.
	Et specialiter propter hoc, <hi>quia si omnes propositiones sunt falsae</hi>: qui autem dicit - omnis propositio est falsa - quamdam propositionem dicit.
	Unde non dicet verum.
	Et similiter, si omnes propositiones sint verae, ille qui dicit omnes esse falsas, non mentietur, sed dicet verum.
	Propter quod destruitur positio ponentis omnia esse vera.</p>

</div3></div2>
<div2 n="7"><head>Lectio 7</head>
<A NAME="83818"/>
<div3><head>n. 1</head>
<p>Postquam philosophus ostendit de quibus sit consideratio huius scientiae, hic comparat istam scientiam ad alias.
	Et circa hoc tria facit.
	Primo ostendit quid sit proprium particularium scientiarum.
	Secundo ostendit differentiam particularium scientiarum adinvicem, ibi, quoniam autem est quaedam.
	Tertio comparat istam ad alias, ibi, quoniam autem est quaedam entis scientia.
	Circa primum duo facit, secundum duo, quae dicit pertinere ad particulares scientias.
	Dicit ergo primo, quod omnis scientia particularis quaerit aliqua principia et causas, circa proprium scibile quod sub ipsa continetur.
	Dicit autem - <hi>aliqua principia et causas</hi>,- quia non omnis scientia considerat omne genus causae.</p>
</div3>

<A NAME="83819"/>
<div3><head>n. 2</head>
<p>Et ponit exemplum de medicativa quae est circa sanitatem, et de exercitativa quae est circa exercitia ordinata ad bonam valetudinem corporis; et similiter de qualibet scientia alia, <hi>sive sit factiva</hi> idest practica, <hi>sive doctrinalis</hi> idest theorica; quia unaquaeque harum scientiarum particularium circumscribit et accipit sibi aliquod determinatum genus entis, circumscribens illud et dividens ab aliis entibus, et de illo solo determinans.
	Negociatur enim circa hoc genus entis quasi circa aliquod ens, sed non inquantum est ens.
	Sed hoc, scilicet considerare de ente inquantum est ens, pertinet ad quamdam scientiam quae est alia praeter omnes scientias particulares.</p>
</div3>

<A NAME="83820"/>
<div3><head>n. 3</head>
<p>Secundo ibi, dictarum autem ponit aliud pertinens ad particulares scientias; dicens quod unaquaeque praedictarum scientiarum particularium supponit aliqualiter quod quid est, in quocumque genere consideretur.
	Unde et in primo posteriorum dictum est, quod de subiecto oportet supponere, et quia est, et quid est.
	Et hoc supposito, scilicet quod quid est, quo quaelibet scientia utitur tamquam medio ad demonstrandum aliqua sicut passiones et huiusmodi, tentat demonstrare aut debilius aut certius, quia in quibusdam scientiis est certior modus demonstrandi sicut in mathematicis, in quibusdam autem debilior sicut in naturalibus.</p>
</div3>

<A NAME="83821"/>
<div3><head>n. 4</head>
<p>Et quia dixerat quod aliae scientiae aliqualiter supponunt quod quid est, ideo subiungit quod quaedam scientiae sumunt quod quid est per sensum, inquantum ex accidentibus sensibilibus deveniunt in cognitionem essentiae rei.
	Quaedam vero sumunt quod quid est, supponentes ab aliis scientiis, sicut particulares ab universalibus.</p>
</div3>

<A NAME="83822"/>
<div3><head>n. 5</head>
<p>Et sic manifestum est quod in scientiis particularibus non est demonstratio de substantia rei, nec de eo quod quid est.
	Utrumque igitur horum de quibus particulares scientiae non se intromittunt, pertinet ad universalem scientiam, idest considerare de substantia et ente et quidditate rei.</p>
</div3>

<A NAME="83823"/>
<div3><head>n. 6</head>
<p>Deinde cum dicit quoniam autem ostendit differentiam particularium scientiarum abinvicem.
	Et primo scientiae naturalis ad scientias operativas.
	Secundo scientiae mathematicae ad naturalem, ibi, quoniam autem quod quid est.
	Dicit ergo primo, quod cum sit quaedam particularis scientia de natura, oportet quod sit altera <hi>a practica</hi>, idest activa et factiva.
	Omnis enim scientia operativa, vel est activa, vel factiva.</p>
</div3>

<A NAME="83824"/>
<div3><head>n. 7</head>
<p>Ad quam differentiam cognoscendam sumendum est, quod supra in nono habitum est, scilicet quod agere et facere differunt.
	Nam agere proprie dicitur secundum operationem quae permanet in agente, et non transit in materiam exteriorem; sicut intelligere et sentire et huiusmodi.
	Facere autem est secundum operationem transeuntem in materiam exteriorem, quae permutatur; sicut calefacere, secare et alia.
	Est ergo scientia activa, ex qua instruimur ad recte exercendum operationes, quae actiones dicuntur; sicut est scientia moralis.
	Factiva autem scientia est, per quam recte aliquid facimus; sicut ars fabrilis, et alia huiusmodi.</p>
</div3>

<A NAME="83825"/>
<div3><head>n. 8</head>
<p>Ab utraque autem harum operativarum scientiarum scientia naturalis altera est; quia factivae scientiae non habent principium motus in facto, sed in faciente.
	Et hoc principium est sicut ars, quae est principium sicut dirigens, sive potentia aliqua quae est principium sicut exequens.
	Et similiter <hi>scientiae practicae</hi>, idest activae, non habent principium motus in eo in quod agitur, sed magis in agentibus.</p>
</div3>

<A NAME="83826"/>
<div3><head>n. 9</head>
<p>Sed illa quae pertinent ad considerationem scientiae naturalis, sunt habentia principium motus in ipsis, cum natura sit principium motus in eo in quo est.
	Manifestum est igitur quod scientia naturalis non est activa neque factiva, sed speculativa.
	Necesse est enim quod scientia naturalis cadat in unum aliquod horum generum, scilicet activa vel factiva vel speculativa.
	Unde, si non sit activa vel factiva, sequitur quod sit speculativa.</p>
</div3>

<A NAME="83827"/>
<div3><head>n. 10</head>
<p>Deinde cum dicit quoniam autem ostendit differentiam mathematicae ad naturalem; et dicit, quod cum ita sit quod necessarium sit unicuique scientiarum cognoscere aliqualiter quod quid est, et uti eo quasi principio ad demonstrandum, oportet quod secundum diversum modum definitionis diversificentur scientiae.
	Et ita ad cognoscendum qualiter scientia naturalis differat ab aliis, oportet non latere quem modum servet naturalis in definiendo, et qualiter sit sumenda definitio in scientia naturali; utrum scilicet sicut definitur simum, aut sicut definitur concavum.</p>
</div3>

<A NAME="83828"/>
<div3><head>n. 11</head>
<p>Definitio autem simi est cum materia sensibili.
	Sed definitio concavi est sine materia sensibili.
	Quia enim simitas non est nisi circa determinatam materiam sensibilem, quia non est nisi in naso: propter hoc ratio simi oportet quod accipiatur cum materia sensibili.
	Haec est enim definitio simi simus est nasus concavus.
	Sed in definitione concavi sive curvi non ponitur aliqua materia sensibilis.
	Sicut igitur in definitione simi ponitur materia sensibilis, ita oportet quod in definitione carnis et oculi, et aliarum partium, reddatur materia sensibilis.
	Et similiter est de aliis rebus naturalibus.</p>
</div3>

<A NAME="83829"/>
<div3><head>n. 12</head>
<p>Et ex hoc accipitur differentia inter mathematicam et scientiam naturalem; quia naturalis scientia est de his in quorum definitionibus ponitur materia sensibilis.
	Mathematica vero est de aliis, in quorum definitionibus non ponitur materia sensibilis, licet habeant esse in materia sensibili.</p>
</div3>

<A NAME="83830"/>
<div3><head>n. 13</head>
<p>Deinde cum dicit quoniam autem comparat istam scientiam ad alias scientias particulares.
	Et circa hoc tria facit.
	Primo comparat istam scientiam ad alias scientias particulares, quantum ad modum separationis.
	Secundo quantum ad nobilitatem, ibi, optimum quidem genus et cetera.
	Tertio quantum ad universalitatem, ibi, dubitabit autem.
	Dicit ergo primo, quod est quaedam scientia de ente inquantum est separabile; non enim solum pertinet ad hanc scientiam determinare de ente in communi, quod est determinare de ente inquantum est ens; sed etiam pertinet determinare de entibus separatis a materia secundum esse.
	Unde considerandum est, utrum ista scientia ad quam pertinent haec duo, sit eadem cum scientia naturali, aut altera ab ea.</p>
</div3>

<A NAME="83831"/>
<div3><head>n. 14</head>
<p>Et quod sit altera, manifestat: quia scientia naturalis est circa ea quae habent in seipsis principium motus; et sic oportet quod naturalia habeant determinatam materiam, quia nihil movetur nisi quod habet materiam.
	Sed mathematica speculatur circa immobilia; quia ea quorum ratio accipitur sine materia sensibili, oportet quod eodem modo eorum ratio sit sine motu, cum motus non sit nisi in sensibilibus.</p>
</div3>

<A NAME="83832"/>
<div3><head>n. 15</head>
<p>Sed haec de quibus considerat mathematica, non sunt separabilia a materia et motu secundum esse, sed solum secundum rationem.
	Oportet igitur quod circa illud ens, quod est separatum a materia et motu secundum esse et omnino immobile, sit quaedam scientia alia, et a mathematica, et a naturali.</p>
</div3>

<A NAME="83833"/>
<div3><head>n. 16</head>
<p>Et hoc dico si tamen sit aliqua talis substantia praeter sensibilia, quae sit omnino immobilis.
	Et hoc dicit, quia nondum est probatum aliquam talem substantiam esse.
	Sed hoc ostendere intendit.</p>
</div3>

<A NAME="83834"/>
<div3><head>n. 17</head>
<p>Si autem est aliqua talis natura in entibus, scilicet quae sit separabilis et immobilis, oportet quod <hi>talis natura sit alicubi</hi>, idest quod attribuatur alicui substantiae.
	Et id quod habet istam naturam erit quoddam divinum, et quoddam principalissimum omnium; quia quanto aliquid est simplicius et formalius in entibus, tanto est nobilius et prius et magis causa aliorum.
	Et sic patet quod haec scientia quae considerat huiusmodi entia separabilia, debet vocari scientia divina, et scientia de primis principiis.</p>
</div3>

<A NAME="83835"/>
<div3><head>n. 18</head>
<p>Et ex hoc ulterius concludit, quod tria sunt genera speculativarum scientiarum: scilicet naturalis quae considerat ea mobilia, quae in sui definitione materiam sensibilem recipiunt; et mathematica quae considerat immobilia, quae non recipiunt materiam sensibilem in sui definitione, licet habeant esse in materia sensibili; et theologia quae est circa entia penitus separata.</p>
</div3>

<A NAME="83836"/>
<div3><head>n. 19</head>
<p>Deinde cum dicit optimum quidem comparat istam ad alias secundum nobilitatem; et dicit, quod scientiae speculativae sunt nobilissimae inter omnes alias scientias, quia in eis quaeritur scire propter seipsum, in scientiis autem operativis quaeritur scire propter opus.
	Et in scientiis speculativis ultima, scilicet theologia, cum sit circa nobiliora entia, est nobilior.
	Tanto enim unaquaeque scientia nobilior est, quanto eius scibile nobilius fuerit.</p>
</div3>

<A NAME="83837"/>
<div3><head>n. 20</head>
<p>Deinde cum dicit dubitabit autem comparat istam scientiam ad alias quantum ad universalitatem; et dicit: dubitabile est, utrum istam scientiam, quae est circa entia separabilia, oporteat poni universalem scientiam entis, inquantum est ens, aut non: et ostendit, quod sic, quasi per divisionem.</p>
</div3>

<A NAME="83838"/>
<div3><head>n. 21</head>
<p>Manifestum est enim, quod praedictae scientiae operativae non sunt universales.
	Et ideo eas praetermittit.
	Sed inter speculativas scientias, manifestum est, quod quaelibet mathematicarum scientiarum est circa unum aliquod genus determinatum: universalis autem scientia communiter de omnibus est: unde nulla mathematicarum scientiarum est communis omnium entium.
	Sed de naturali manifestum est; quia si naturales substantiae, quae sunt substantiae sensibiles et mobiles, sunt primae inter entia, oportet quod naturalis scientia sit prima inter scientias; quia secundum ordinem subiectorum, est ordo scientiarum, ut iam dictum est.
	Si autem est alia natura et substantia praeter substantias naturales, quae sit separabilis et immobilis, necesse est alteram scientiam ipsius esse, quae sit prior naturali.
	Et ex eo quod est prima, oportet quod sit universalis.
	Eadem enim est scientia quae est de primis entibus, et quae est universalis.
	Nam prima entia sunt principia aliorum.</p>

</div3></div2>
<div2 n="8"><head>Lectio 8</head>
<A NAME="83839"/>
<div3><head>n. 1</head>
<p>Postquam philosophus recollegit ea quae praedicta erant de consideratione huius scientiae, hic incipit recolligere ea quae dicta sunt tam in sexto huius, quam in libro physicorum de ente imperfecto.
	Et primo de ente per accidens.
	Secundo de motu, ibi, est autem.
	Circa primum duo facit.
	Primo ponit ea quae dicta sunt de ente per accidens.
	Secundo ea quae dicta sunt de causa per accidens, ibi, quod autem gratiae huius.
	Circa primum duo facit.
	Primo dicit de quo est intentio; dicens quod quia <hi>ens simpliciter</hi>, idest communiter acceptum multis modis dicitur, inter quos unus modus est secundum quod dicitur ens per accidens, ut puta cum dicimus musicum esse album, quae quidem in quinto superius manifesta sunt: prius quam dicatur de ente per se, considerandum est de ente per accidens; ut huiusmodi ente remoto, absolutior fiat sermo de ente per se.</p>
</div3>

<A NAME="83840"/>
<div3><head>n. 2</head>
<p>Deinde cum dicit quod quidem secundo prosequitur quod proposuit.
	Et circa hoc duo facit.
	Primo ostendit quod ad nullam scientiam pertinet considerare de ente per accidens.
	Secundo removet huiusmodi ens, et ens quod significat veritatem propositionis, a consideratione huius scientiae, ibi, quod autem ut vere.
	Circa primum duo facit.
	Primo ostendit quod nulla scientia considerat de ente per accidens.
	Secundo, quod nec considerare potest, ibi, quod autem neque contingens.
	Circa primum duo facit.
	Primo inducendo manifestat quod nulla scientia considerat de ente per accidens; dicens manifestum esse quod nulla scientia tradita a nobis negociatur circa accidens.</p>
</div3>

<A NAME="83841"/>
<div3><head>n. 3</head>
<p>Non autem accipitur hic accidens pro eo quod est in aliquo genere accidentis, sicut albedo est quoddam accidens.
	Sunt enim multae scientiae quae circa huiusmodi accidentia sunt; quia huiusmodi accidentia, et secundum se habent speciem quamdam et causas determinatas in subiecto; et accidentia dicuntur, quia non per se, sed in alio habent esse.
	Accipitur autem hic accidens pro ente per accidens; sicut album esse musicum est per accidens.
	Huiusmodi enim neque aliquam speciem habent in se, neque aliquam causam determinatam.
	Et circa huiusmodi ens non negociatur aliqua scientia.
	Et hoc manifestat inducendo.</p>
</div3>

<A NAME="83842"/>
<div3><head>n. 4</head>
<p>Ars enim aedificativa non considerat quid per accidens eveniat habitantibus in domo quam facit, utrum accidat eis aliquod triste, aut habitabunt <hi>ibi contrarie</hi>, idest prospere.
	Hoc enim accidit domui.
	Similiter ars textiva non considerat quid accidat utentibus panno texto; neque coriaria quid accidat utentibus calceis; neque coquinaria de his quae per accidens se habent ad cibum, puta quis eo utatur ad superfluitatem vel ad necessitatem tantum.
	Sed unaquaeque harum scientiarum considerat id quod solum est proprium sibi, et subiectum, et per se accidentia eius.
	Et in hoc est finis considerationis cuiuslibet scientiae.</p>
</div3>

<A NAME="83843"/>
<div3><head>n. 5</head>
<p>Secundo ibi, neque inquantum assignat causam quare nulla scientia considerat ea quae per accidens sunt.
	Ratio enim est, quia quod per accidens est, non est proprie ens, sed magis non ens, sicut non est per se et proprie unum.
	Nam unum et ens convertuntur.
	Omnis autem scientia est de ente.
	Unde relinquitur quod nulla scientia sit de eo quod est per accidens.</p>
</div3>

<A NAME="83844"/>
<div3><head>n. 6</head>
<p>Dicit ergo, quod musicus est etiam grammaticus, non inquantum est musicus.
	Et si contingat de aliquo qui sit musicus, quod fiat grammaticus, non simul factus est ambo, grammaticus scilicet et musicus, cum prius non fuerit utrumque.
	Sed si aliquod ens est modo, et non fuit semper ens, oportet quod sit factum.
	Si igitur hoc quod dico - musicus est grammaticus - est quoddam ens, cum non semper fuerit, sequitur quod simul sit utrumque factum, scilicet musicum et album; quia cuiuslibet entis est aliqua generatio.
	Unde, cum non simul facta sint, manifestum est quod hoc totum quod est musicum grammaticum, non est aliquod unum et ens.</p>
</div3>

<A NAME="83845"/>
<div3><head>n. 7</head>
<p>Nec est instantia de hoc quod in generatione substantiarum praeexistit materia, quae est ingenita; quia forma non fit proprie, sed compositum, ut in septimo probatum est.
	Materia autem praeexistit non quasi ens actu, sed potentia tantum.
	Hic autem musicus praeexistit in actu.
	Cum igitur ille qui erat musicus fit grammaticus, est generatio grammatici tantum, non autem totius, quod est musicum grammaticum.
	Unde hoc totum non est aliquid unum et ens.</p>
</div3>

<A NAME="83846"/>
<div3><head>n. 8</head>
<p>Et propter hoc, nulla scientia, quae est vere scientia, et certitudinem habet, considerat de ente per accidens.
	Sed sola sophistica circa ipsum negociatur, et ad decipiendum utitur eo quod est per accidens, ac si per se esset.
	Unde fit fallacia accidentis, quae est efficacissima ad decipiendum etiam sapientem, ut dicitur in primo elenchorum.
	Unde Plato non male dixit, dicens quod versatur circa non ens, quia versatur circa ens per accidens.</p>
</div3>

<A NAME="83847"/>
<div3><head>n. 9</head>
<p>Deinde cum dicit quod autem ostendit, quod etiam non possit esse consideratio alicuius scientiae de ente per accidens; et hoc dupliciter facit.
	Primo ex definitione de ente per accidens; dicens quod manifestum erit, quod non contingit esse scientiam de ente per accidens, si consideremus quid sit ens per accidens.
	Ad quod considerandum utitur quadam divisione trimembri: dicens quod eorum quae dicuntur esse, quaedam sunt semper et ex necessitate: non quidem secundum quod necessitas pro violentia sumitur, sed secundum quod utimur necessitate in demonstrationibus, puta dicentes necessarium esse quod triangulus habet tres angulos aequales duobus; sic enim necessarium dicimus quod impossibile est non esse.
	Quaedam vero sunt ut in pluribus, sicut quod homo nascatur cum quinque digitis in manibus: hoc enim non semper est ex necessitate, cum contingat aliquem nasci cum sexto digito; sed est ut in pluribus.
	Quaedam vero nec sunt ut in pluribus, neque semper ex necessitate, sed contingenter eveniunt; sicut si <hi>frigus fiat sub cane</hi>, idest in diebus canicularibus.
	Sed non semper et ex necessitate neque in pluribus, sed tamen quandoque accidit etiam huiusmodi ens.
	Quia autem raro accidit, et non semper et ex necessitate, neque ut in pluribus, vocatur ens per accidens.</p>
</div3>

<A NAME="83848"/>
<div3><head>n. 10</head>
<p>Quae enim semper vel in pluribus contingunt, vel ita se habent quod unum est causa alterius; vel ambo reducuntur in unam causam quae per se est causa utriusque.
	Et utroque modo contingunt.
	Si quidem causa indeficienter producit effectum suum, erit quod dicitur ex necessitate.
	Si autem possunt deficere propter aliquod impedimentum, erit ut in pluribus.</p>
</div3>

<A NAME="83849"/>
<div3><head>n. 11</head>
<p>Si autem ita sit quod duorum unum non sit causa alterius, neque habeant unam causam per se communem, quae coniungat ea simul, eorum coniunctio erit raro.
	Sicut in hoc quod dico musicum aedificare.
	Nam aedificationis causa non est a musica, sed ab arte aedificativa, quae est omnino alia a musica.
	Similiter est in praemisso exemplo.
	Nam quod sit fervor caloris sub cane, est a sole appropinquante nobis.
	Quod autem sit frigus, est ex aliqua alia causa, puta ex Saturno, aliquo modo coniuncto soli.
	Unde hoc est per accidens, quod sole dies caniculares faciente, frigus sit.</p>
</div3>

<A NAME="83850"/>
<div3><head>n. 12</head>
<p>Sic igitur manifestum est quod est ens per accidens; quia neque quod est in maiori parte, neque quod est semper.
	Omnis autem scientia est de eo quod semper, aut in plus, ut probatum est in primo posteriorum.
	Unde manifestum est, quod scientia non potest esse de eo quod est per accidens.</p>
</div3>

<A NAME="83851"/>
<div3><head>n. 13</head>
<p>Secundo ibi, quod autem inducit, ad idem manifestandum, quod ens per accidens non habet causas et principia talia, qualia habet ens per se; et sic de eo non potest esse scientia, cum omnis scientia sit ex principiis et causis.
	Quod quidem sic probat.
	Quia si ens per accidens haberet per se causas, omnia essent ex necessitate.
	Entia enim per se talem causam habent, qua posita, de necessitate sequitur effectus.
	Et si aliqua causa sit ad quam non de necessitate sequitur effectus, sed ut in pluribus, hoc est propter impedimentum, quod per accidens contingit.
	Et sic, si ens per accidens tollatur a rebus, omnis causa per se, de necessitate inducet suum effectum.
	Sic ergo si ens per accidens de necessitate habet causam per se, qua posita ex necessitate sequitur effectus, licet forte eam poni non sit necessarium, nihilominus tamen sequitur quod omnia ex necessitate eveniant.
	Quod sic patet.</p>
</div3>

<A NAME="83852"/>
<div3><head>n. 14</head>
<p>Sit enim aliquid praeteritum vel praesens quod sit causa futuri effectus.
	Hoc quidem iam positum est.
	Sed posita causa, ut tu dicis, ex necessitate sequitur effectus.
	Si igitur hoc praesens vel praeteritum, quod iam positum est, est causa huius entis futuri, et illud alterius, non quocumque modo, sed ita quod ex necessitate sequatur effectus.
	Posita enim causa, ex necessitate erit illud cuius causa iam posita est, et hoc usque ad ultimum causatum.
	Sed hoc ponebatur esse per accidens.
	Et sic quod ponebatur per accidens, erit ex necessitate.
	Unde sequitur quod omnia sint ex necessitate, et quod a rebus auferatur, <hi>quod ad utrumque contingit</hi>, idest quod est casuale fortuitum, <hi>et accidere</hi>, idest ens per accidens.
	Et <hi>fieri et non fieri</hi>, idest possibile esse et non esse, vel fieri et non fieri.</p>
</div3>

<A NAME="83853"/>
<div3><head>n. 15</head>
<p>Sed quia posset aliquis obviare huic rationi, dicendo, quod causa futurorum contingentium non est iam posita ut praesens et praeterita, sed adhuc est contingens ut futura, et propter hoc effectus sunt adhuc contingentes, consequenter hanc obviationem removet, ibi, et si non existens, dicens quod eadem inconvenientia accident, si ponatur quod causa futurorum contingentium non sit iam ens quasi praesens vel praeterita, sed quae in fieri et quasi futura.
	Sequitur enim quod omnia ex necessitate accidant sicut et prius.
	Si enim causa illa futura sit, oportet quod sit futura in aliquo tempore determinato, et determinate distincto a praesenti nunc; puta cras.
	Si ergo eclipsis, quae est per se causa quorumdam futurorum accidentium, sit futura cras, et omne quod fit, fit ex aliqua causa, oportet quod ipsa eclipsis, quae est futura cras, fiat <hi>si hoc fuerit</hi>, idest propter aliquid praeexistens, et hoc iterum propter aliud; et sic semper propter anticipationem, vel ablationem causarum, auferetur aliquid a tempore, quod est inter praesens nunc et eclipsim futuram.
	Unde, cum illud tempus sit finitum, et omne finitum consumatur ablato quodam, quandoque erit devenire ad aliquam causam nunc existentem.
	Quare, si illa iam ponitur, omnes futuri effectus consequuntur ex necessitate.
	Et ita omnia ex necessitate evenient.
	Ergo, cum hoc sit impossibile, manifestum est quod ea quae sunt per accidens, non habent causam determinatam, qua posita, ex necessitate consequantur.
	Ea autem omnia quae circa hoc dici possunt, supra in sexto posita sunt.</p>
</div3>

<A NAME="83854"/>
<div3><head>n. 16</head>
<p>Deinde cum dicit quod autem ostendit, quod ens per accidens, et ens quod significat veritatem propositionis, praetermittendum est in ista scientia; dicens, quod est quoddam ens <hi>quod est ut vere ens</hi>, idest quod significat veritatem propositionis, quae in compositione consistit, et est per accidens.
	Sed primum consistit in compositione intellectus, et est quaedam passio circa operationem animae.
	Unde huiusmodi entis non quaeruntur principia in scientia, quae considerat de ente quod est extra animam, et est separabile, ut supra dictum est.
	Aliud autem, scilicet ens per accidens, non est necessarium, sed indeterminatum; et ideo non habet causam ordinatam; sed eius sunt infinitae causae et non habentes ordinem adinvicem.
	Et ideo de tali ente non considerat ista scientia.</p>
</div3>

<A NAME="83855"/>
<div3><head>n. 17</head>
<p>Deinde cum dicit quod autem colligit hoc quod dictum est de causa per accidens, scilicet de fortuna, in secundo physicorum.
	Et dicit hic quatuor circa fortunam.
	Primo quid sit.
	Et ad hoc investigandum praemittit, quod <hi>id quod est gratia huius</hi>, idest aliquid esse propter finem, invenitur et in his quae sunt secundum naturam, et in his quae sunt ab intellectu.
	Et hoc manifestum est in secundo physicorum.
	Et adiungit quod fortuna est in his quae fiunt propter aliquid, sed secundum accidens.
	Sicut enim invenitur ens per se et ens per accidens, ita et causa per se et causa per accidens.
	Sic igitur fortuna est causa per accidens <hi>in his quae fiunt gratia huius</hi>, idest propter finem, non quidem a natura, sed secundum electionem.
	Sicut si aliquis eligat fodere in agro ut plantet arborem, et invenit thesaurum, hoc dicimus esse per accidens, quia est praeter intentionem.
	Et hoc est a fortuna.</p>
</div3>

<A NAME="83856"/>
<div3><head>n. 18</head>
<p>Secundo ibi, propter quod ostendit in quibus sit fortuna; et dicit, quod cum electio non sit nisi a mente vel intellectu, oportet, quod circa eadem sit fortuna et intellectus.
	Unde in rebus carentibus ratione non est fortuna, sicut plantae, lapides et bruta animalia.
	Neque etiam est in pueris qui carent usu rationis.</p>
</div3>

<A NAME="83857"/>
<div3><head>n. 19</head>
<p>Tertio ibi, causae autem ostendit, quod fortuna est incerta; dicens, quod infinitae sunt causae, a quibus aliquid potest fieri a fortuna, sicut patet in exemplo posito.
	Potest enim aliquis invenire thesaurum fodiens in terra, vel ad plantandum, vel ad faciendum sepulchrum, et propter infinita alia.
	Et quia omne infinitum est ignotum, ideo fortuna est incerta humanae cognitioni.
	Et dicitur esse causa secundum accidens.
	Nullius autem est causa simpliciter et per se.</p>
</div3>

<A NAME="83858"/>
<div3><head>n. 20</head>
<p>Quarto ibi, bona autem ostendit qualiter fortuna dicitur bona vel mala; et dicit quod dicitur bona vel mala ex eo quod bonum et malum fortuito evenit.
	Sed si sit magnum bonum quod fortuito evenit, dicitur eufortunium.
	Si sit magnum malum, dicitur infortunium.</p>
</div3>

<A NAME="83859"/>
<div3><head>n. 21</head>
<p>Quinto ibi, quoniam autem ostendit quod fortuna non est prima causa rerum.
	Nullum enim per accidens est prius his quae sunt secundum se.
	Unde neque causa per accidens est prior ea quae est per se.
	Et sic, si fortuna et casus quae sunt causae per accidens, sint causa caeli, oportet quod per prius sint causae intellectus et natura, quae sunt causae per se.</p>

</div3></div2>
<div2 n="9"><head>Lectio 9</head>
<A NAME="83860"/>
<div3><head>n. 1</head>
<p>Postquam determinavit philosophus de ente per accidens, hic determinat de motu.
	Et dividitur in partes tres.
	In prima determinat de motu secundum se.
	In secunda de infinito quod est quaedam passio motus et aliorum continuorum, ibi, infinitum autem.
	In tertia determinat de divisione motus in suas species, ibi, praetermittatur autem.
	Prima dividitur in partes duas.
	In prima ostendit quid sit motus.
	In secunda ostendit in quo sit, ibi, et quod est in mobili.
	Circa primum tria facit.
	Primo praemittit quaedam quasi necessaria ad definiendum motum.
	Secundo distinguit ipsum, ibi, diviso autem et cetera.
	Tertio probat definitionem bene esse assignatam, ibi, quod autem bene.
	Circa primum ponit quatuor, ex quibus concludit quintum.
	Quorum primum est, quod ens dividitur per actum et potentiam.
	Et hoc est quod dicit, quod entium quoddam est actu, sicut primum movens, quod Deus est; quoddam potentia tantum, ut materia prima, quoddam potentia et actu, sicut omnia intermedia.
	Vel esse actu tantum dicit id quod iam perfecte habet formam, puta quod perfecte iam est album.
	Est autem potentia tantum, quod nondum habet formam; puta, quod nullo modo est album.
	Actu autem et potentia est, quod etsi nondum perfecte habet formam, est tamen in moveri ad formam.</p>
</div3>

<A NAME="83861"/>
<div3><head>n. 2</head>
<p>Secundum est quod ens dividitur per decem praedicamenta: et hoc est quod dicit, quod entium quoddam est per se, idest substantia; quoddam est quantum, quoddam quale, et sic de aliis generibus.</p>
</div3>

<A NAME="83862"/>
<div3><head>n. 3</head>
<p>Tertium est quod motus non habet aliquam aliam naturam separatam a rebus aliis; sed unaquaeque forma secundum quod est in fieri, est actus imperfectus qui dicitur motus.
	Hoc enim ipsum est moveri ad albedinem, quod est albedinem incipere actu fieri in subiecto.
	Sed non debet esse in actu perfecto.
	Et hoc est quod dicit quod motus non est aliquid praeter res; omne enim quod mutatur, mutatur secundum praedicamenta entis.
	Et sicut non est aliquid commune decem praedicamentis quod sit genus eorum, ita non est aliquod genus commune omnium motuum.
	Et propter hoc motus non est aliquod unum praedicamentum distinctum ab aliis praedicamentis; sed sequitur alia praedicamenta.</p>
</div3>

<A NAME="83863"/>
<div3><head>n. 4</head>
<p>Quartum est quod in unoquoque genere invenitur aliquid dupliciter, scilicet secundum perfectionem et imperfectionem; sicut in genere substantiae unum est ut forma, et aliud ut privatio.
	Et in genere qualitatis hoc est, quod est perfectum, ut album quod habet perfectum colorem, et hoc est ut nigrum, quod est imperfectum in genere coloris.
	Et in quantitate unum est perfectum quod dicitur magnum, et aliud imperfectum quod dicitur parvum.
	Et in ubi in quo <hi>est locatio</hi>, idest motus localis, est sursum et deorsum, et grave et leve, secundum quod grave dicitur quod actu subsidet, et leve quod actu supereminet.
	Et horum unum est ut perfectum, et aliud ut imperfectum.
	Et ratio huius est, quia omnia genera dividuntur per contrarias differentias; contrariorum autem semper alterum est ut perfectum, alterum ut imperfectum.</p>
</div3>

<A NAME="83864"/>
<div3><head>n. 5</head>
<p>Ex his quatuor concludit quintum; scilicet quod tot sunt species motus et permutationis quot sunt species entis.
	Quod quidem non dicit eo quod in quolibet genere entis sit motus; sed quia sicut ens dividitur per actum et potentiam, per substantiam et quantitatem, et huiusmodi, et secundum perfectum et imperfectum, ita et motus.
	Et hoc sequitur ex eo quod dictum est, quod motus non est praeter res.
	Quomodo autem differant permutatio et motus, infra dicetur.</p>
</div3>

<A NAME="83865"/>
<div3><head>n. 6</head>
<p>Deinde cum dicit divisio autem definit motum.
	Et primo ponit definitionem ipsam, dicens, quod cum ens secundum unumquodque genus entis dividatur per potentiam et actum, motus dicitur esse actus eius, quod est in potentia inquantum huiusmodi.</p>
</div3>

<A NAME="83866"/>
<div3><head>n. 7</head>
<p>Secundo ibi, quod autem exponit positam definitionem.
	Et circa hoc duo facit.
	Primo exponit id quod ponitur in definitione ex parte subiecti motus.
	Secundo id quod ponitur in definitione quasi genus motus, ibi, quod quidem enim est.
	Circa primum duo facit.
	Primo exponit hanc particulam eius, quod est in potentia.
	Secundo hanc, inquantum huiusmodi, ibi, dico autem inquantum.
	Dicit ergo primo, quod ex hoc manifestum est verum esse, motum esse hoc quod dictum est.
	Manifestum est enim quod aedificabile significat aliquid existens in potentia.
	Et ista potentia significatur esse reducta in actum per hoc quod dicitur aedificari.
	Et iste actus vocatur aedificatio.
	Et similiter in omnibus aliis motibus, ut in ambulatione et alteratione et huiusmodi.
	Dicitur autem aliquid moveri, cum huiusmodi fiat in actu, et huiusmodi fuerit in potentia, et non prius nec posterius.
	Cum ergo ita sit, sequetur, quod motus est alicuius existentis in potentia, cum sit reductum ad actum.
	Et hoc dico, scilicet quod sit reductum ad actum, inquantum est mobile; nam mobile dicitur aliquid per hoc, quod est in potentia ad moveri; et sic reducitur huiusmodi potentia in actum quando movetur actu: non autem habet reduci in actum per motum id quod in potentia est <hi>inquantum ipsum</hi>, idest secundum id quod actu est, et secundum seipsum.
	Nam hoc etiam est in actu antequam incipiat moveri.
	Neque etiam reducitur ad actum per motum, secundum quod est in potentia ad terminum motus, qui dum movetur adhuc remanet in potentia ad terminum motus.
	Sed solum per motum reducitur aliquid de potentia in actum, de illa potentia quae significatur cum dicitur aliquid esse mobile, idest potens moveri.</p>
</div3>

<A NAME="83867"/>
<div3><head>n. 8</head>
<p>Deinde cum dicit dico autem exponit hanc particulam positam in definitione motus; scilicet inquantum huiusmodi, vel inquantum tale.
	Ad cuius expositionem dicit quod aes est in potentia ad statuam.
	Et sic idem est subiectum aes, et aes in potentia ad statuam.
	Tamen non est idem ratione.
	Sed alia est ratio aeris inquantum aes, et alia est ratio aeris inquantum habet aliquam potentiam.
	Et hoc est quod dicit quod <hi>non est idem aeri esse, et alicui potentiae</hi>.
	Si enim esset idem simpliciter secundum rationem, tunc, sicut motus est actus aeris inquantum est aes in potentia, ita esset actus aeris inquantum est aes.
	Sed non est idem secundum rationem aes et potentia aeris.
	Et hoc manifestum est in potentia contrariorum; quia posse <hi>sanari et posse laborare</hi>, idest infirmari, non est idem secundum rationem: ratio enim potentiae sumitur ex actu.
	Unde, si posse sanari et posse infirmari esset idem secundum rationem, sequeretur, quod idem esset infirmari et sanari, quod est impossibile.
	Sic igitur non est eadem potentia ad utrumque contrariorum secundum rationem potentiae, sed est eadem subiecto; idem enim est subiectum quod potest esse sanum et languens; sive illud subiectum sit quicumque humorum in corpore animalis, sive sanguis, qui est naturalior et magis proprius vitae et animalium nutrimento, possit esse causa sanitatis et aegritudinis.
	Quia ergo posse sanari et posse infirmari non est idem secundum rationem, manifestum est quod neutrum horum est idem secundum rationem cum suo subiecto; quia quae uni et eidem per se sunt eadem, sibiinvicem sunt eadem per se.
	Quia ergo non est idem secundum rationem aes, et aes in potentia ad statuam, sicut neque color et visibile, quod est potens videri, ideo necessarium fuit quod in definitione motus, dicto quod est actus existentis in potentia, adderetur, inquantum huiusmodi.</p>
</div3>

<A NAME="83868"/>
<div3><head>n. 9</head>
<p>Deinde cum dicit quod quidem exponit id quod ponitur in definitione motus tamquam genus; dicens manifestum esse quod hoc sit motus, quia dico motus tunc est, quia tunc accidit moveri <hi>quando hic</hi>, idest actu existentis in potentia fuerit actu, et neque prius neque posterius.
	Manifestum est enim quod unumquodque mobilium contingit aliquando esse actu, aliquando non.
	Sicut aedificabile inquantum aedificabile, quandoque est in potentia, et quandoque est in actu.
	Dicit autem quod aedificabile inquantum aedificabile, quia materia domus est ad duo in potentia; scilicet ad formam domus et ad hoc quod aedificetur.
	Et quod ad utrumque contingit esse quandoque in potentia quandoque in actu.
	Sed potentia quae est in materia domus ad hoc quod aedificetur, significatur in hoc quod dicitur aedificabile.
	Tunc ergo aedificabile inquantum aedificabile fit actu, quando aedificatur.
	Et sic aedificatio est actus aedificabilis, inquantum aedificabile.</p>
</div3>

<A NAME="83869"/>
<div3><head>n. 10</head>
<p>Quod sic probat: quia materia domus non est in potentia nisi ad duos actus; scilicet ad aedificationem domus et ad formam.
	Aedificabile autem significat quamdam potentiam in materia domus existentem.
	Oportet igitur, cum omni potentiae respondeat aliquis actus, quod potentiae significatae per hoc quod dico aedificabile, respondeat alter duorum actuum; scilicet vel forma domus, vel aedificatio.
	Sed non est actus aedificabilis inquantum aedificabile forma domus; quia adveniente forma domus non est adhuc aedificabile, sed est iam aedificatum.
	Sed aedificabile est actu, quando aedificatur actu.
	Necesse est igitur quod aedificare sit actus aedificabilis.
	Aedificare autem est quidam motus; et sic motus est actus aedificabilis.
	Et eadem ratio est de omnibus aliis motibus.
	Unde manifestum est quod motus est actus existentis in potentia.</p>
</div3>

<A NAME="83870"/>
<div3><head>n. 11</head>
<p>Deinde cum dicit quod autem probat definitionem positam esse bene assignatam.
	Et primo ponit probationem in generali; dicens quod manifestum est motum esse bene definitum, ex his quae alii dixerunt de motu definientes ipsum.
	Et iterum ex eo quod non potest de facili aliter definiri.
	Non enim potest poni in alio genere nisi in genere actus.</p>
</div3>

<A NAME="83871"/>
<div3><head>n. 12</head>
<p>Secundo ibi, palam autem ponit ea quae alii dixerunt de motu, dicens quod quidam dixerunt motum esse alteritatem, et quidam inaequalitatem, et quidam non ens.
	Forte ideo quia illud quod movetur recedit ab eo quod prius erat, et dum movetur semper alio et alio modo se habet, et magis appropinquat ad terminum.</p>
</div3>

<A NAME="83872"/>
<div3><head>n. 13</head>
<p>Tertio ibi, quorum nullum ostendit praedictas definitiones non esse convenientes.
	Neque enim conveniunt motui ex parte subiecti, quod movetur.
	Si enim motus esset non ens, vel inaequalitas, vel alteritas, sequeretur quod omne non ens, vel alterum, vel inaequale moveretur: sed nullum horum necesse est moveri: non est igitur motus quod dictum est.
	Idem etiam apparet ex parte terminorum motus, qui sunt terminus a quo, et terminus ad quem.
	Non enim magis est motus ad non ens vel inaequalitatem, vel alteritatem, quam ad opposita horum; neque magis est motus ex his, quam ex oppositis.
	Contingit enim moveri ex non ente ad ens, et e converso; et de alteritate ad similitudinem, et de inaequalitate ad aequalitatem et e converso.</p>
</div3>

<A NAME="83873"/>
<div3><head>n. 14</head>
<p>Quarto ibi, causa autem ostendit quare praedicto modo definierunt motum; dicens quod ista est causa quare posuerunt motum in praedicta quasi genera, quia motus videtur esse aliquid indeterminatum, et illa sunt indeterminata quae sunt privativa.
	Et ideo motum posuerunt quasi privationem quamdam.</p>
</div3>

<A NAME="83874"/>
<div3><head>n. 15</head>
<p>Et sciendum quod, sicut in primo huius dictum est, Pythagorici posuerunt duos ordines: in quorum uno quem dicebant ordinem bonorum, posuerunt illa quae videbantur perfectionem habere, sicut lucem, dextrum, masculum, quietem et huiusmodi.
	In alio autem ordine quem sub malo constituebant, posuerunt tenebras, sinistrum, feminam, motum et huiusmodi.
	Et omnia huiusmodi dicebant esse indeterminata et privativa, quia nullum istorum videbatur significare <hi>neque hoc</hi>, idest substantiam, <hi>neque tale</hi>, idest qualitatem, neque aliquod aliud praedicamentorum.</p>
</div3>

<A NAME="83875"/>
<div3><head>n. 16</head>
<p>Quinto ibi, cur autem dicit causam, quare motus inter indeterminata ponatur: et dicit, quod causa huius est, quia motus neque poterat poni in genere potentiae, neque in genere actus.
	Si enim esset in genere potentiae, sequeretur quod quicquid est in potentia ad aliquid, puta ad esse quantum, moveretur ad illam quantitatem: sed hoc non est necessarium, quia etiam antequam incipiat aliquid moveri ad quantitatem, est in potentia ad quantitatem illam.
	Neque etiam movetur quando iam actu est quantum secundum illam quantitatem, ad quam erat in potentia; sed tunc iam terminatus est motus.</p>
</div3>

<A NAME="83876"/>
<div3><head>n. 17</head>
<p>Sed oportet, quod motus sit actus quidam, ut supra probatum est: sed est actus imperfectus.
	Et huius causa est, quia illud cuius est actus, est imperfectum, et hoc est ens possibile sive ens potentia.
	Si enim esset actus perfectus, tolleret totam potentiam, quae est in materia ad aliquid determinatum.
	Unde actus perfecti non sunt actus existentis in potentia, sed existentis in actu.
	Motus autem ita est existentis in potentia, quod non tollit ab eo potentiam.
	Quamdiu enim est motus, remanet potentia in mobili ad id quod intendit per motum.
	Sed solum potentia quae erat ad moveri tollitur per motum; et tamen non totaliter; quia id quod movetur, adhuc in potentia est ad moveri, quia omne quod movetur, movebitur, propter divisionem motus continui, ut probatur in sexto physicorum.
	Unde relinquitur, quod motus est actus existentis in potentia: et sic est actus imperfectus et imperfecti.</p>
</div3>

<A NAME="83877"/>
<div3><head>n. 18</head>
<p>Et propter hoc difficile est accipere quid sit motus.
	Videtur enim quod aut necesse sit ponere motum in genere privationis, sicut patet ex praemissis definitionibus, aut in genere potentiae, aut in genere actus simplicis et perfecti; quorum nullum contingit esse motum.
	Unde relinquitur quod motus sit id quod dictum est; scilicet actus; et quod non dicatur actus perfectus.
	Quod quidem difficile est videre, sed tamen contingens est esse, quia hoc posito nullum sequitur inconveniens.</p>
</div3>

<A NAME="83878"/>
<div3><head>n. 19</head>
<p>Quidam autem definierunt dicentes, quod motus est exitus de potentia in actum, non subito.
	Sed erraverunt; quia necesse est quod in definitione exitus ponatur motus, cum sit species motus.
	Et similiter in definitione eius quod est subito, ponitur tempus; et in definitione temporis motus.</p>
</div3>

<A NAME="83879"/>
<div3><head>n. 20</head>
<p>Deinde cum dicit et quod est ostendit in quo sit motus; et primo ostendit quod in mobili: quia omnis actus est in eo cuius est actus.
	Sed motus est actus mobilis a movente causatus.
	Unde relinquitur quod sit in mobili.
	Et quod sit actus mobilis, ex superioribus patet.</p>
</div3>

<A NAME="83880"/>
<div3><head>n. 21</head>
<p>Secundo ibi, et motivi actus ostendit qualiter se habeat motus ad movens: et proponit duo: scilicet quod motus est actus motivi: et quod non est alius motus qui est actus motivi, et qui est mobilis: oportet enim motum esse actum amborum.</p>
</div3>

<A NAME="83881"/>
<div3><head>n. 22</head>
<p>Tertio ibi, et motivum primum eorum duorum probat: scilicet quod motus sit motivi actus.
	Illud enim actus est alicuius, quo fit actu.
	Sed motivum dicitur ex eo quod est potens movere; movens autem <hi>in operari</hi>, idest in eo quod est esse actu; et ita, cum movens dicatur propter motum, motus erit actus motivi.</p>
</div3>

<A NAME="83882"/>
<div3><head>n. 23</head>
<p>Quarto ibi, sed est activum probat secundum propositorum: scilicet quod unus motus sit actus motivi et mobilis, hoc modo.
	Dictum est enim quod motus est actus motivi inquantum facit motum.
	Est autem mobilis inquantum fit in eo motus: sed motivum facit illum motum qui est in mobili et non alium.
	Et hoc quod est dicit quod movens est activum mobilis.
	Unde relinquitur quod unus motus sit actus et moventis et mobilis.</p>
</div3>

<A NAME="83883"/>
<div3><head>n. 24</head>
<p>Quinto ibi, quemadmodum eadem manifestat hoc per exempla: et dicit quod una est distantia duorum ad unum et unius ad duo.
	Sed differt ratione.
	Propter quod diversimode significatur: scilicet per duplum et dimidium.
	Similiter una est via ad ascendendum et descendendum, sed differt ratione.
	Et propter hoc dicuntur hi ascendentes et illi descendentes.
	Et ita est de movente et moto.
	Nam unus motus secundum substantiam est actus utriusque, sed differt ratione.
	Est enim actus moventis ut a quo, mobilis autem ut in quo; et non actus mobilis ut a quo, neque moventis ut in quo.
	Et ideo actus moventis dicitur actio, mobilis vero passio.</p>
</div3>

<A NAME="83884"/>
<div3><head>n. 25</head>
<p>Sed si actio et passio sunt idem secundum substantiam, videtur quod non sint diversa praedicamenta.
	Sed sciendum quod praedicamenta diversificantur secundum diversos modos praedicandi.
	Unde idem, secundum quod diversimode de diversis praedicatur, ad diversa praedicamenta pertinet.
	Locus enim, secundum quod praedicatur de locante, pertinet ad genus quantitatis.
	Secundum autem quod praedicatur denominative de locato, constituit praedicamentum ubi.
	Similiter motus, secundum quod praedicatur de subiecto in quo est, constituit praedicamentum passionis.
	Secundum autem quod praedicatur de eo a quo est, constituit praedicamentum actionis.</p>

</div3></div2>
<div2 n="10"><head>Lectio 10</head>
<A NAME="83885"/>
<div3><head>n. 1</head>
<p>Postquam philosophus determinavit de motu, hic determinat de infinito, quod est passio motus et cuiuslibet quanti universalis.
	Et circa hoc tria facit.
	Primo distinguit quot modis dicitur infinitum.
	Secundo ostendit quod non est infinitum actu, ibi, separabile quidem.
	Tertio quomodo infinitum invenitur in diversis, ibi, infinitum autem.
	Circa primum duo facit.
	Primo ostendit quot modis dicitur infinitum in actu.
	Secundo quot modus dicitur infinitum in potentia, ibi, adhuc autem appositione.
	Circa primum considerandum est, quod omne finitum dividendo pertransitur.
	Unde infinitum proprie est, quod mensurando pertransiri non potest.
	Tot ergo modis dicitur infinitum, quot modis dicitur intransibile.</p>
</div3>

<A NAME="83886"/>
<div3><head>n. 2</head>
<p>Utrumque autem dicitur quatuor modis: quorum primus est secundum quod infinitum sive intransibile dicitur quod non potest transiri mensurando, eo quod non est natum secundum suum genus pertransiri, sicut dicimus punctum, aut unitatem, aut aliquid quod non est quantum et mensurabile, esse infinitum seu intransibile; per quem modum vox dicitur invisibilis, quia non est de genere visibilium.</p>
</div3>

<A NAME="83887"/>
<div3><head>n. 3</head>
<p>Secundo modo dicitur infinitum vel intransibile quod nondum est pertransitum, licet inceptum sit pertransiri: hoc enim est quod dicit <hi>habens transitionem imperfectam</hi>.</p>
</div3>

<A NAME="83888"/>
<div3><head>n. 4</head>
<p>Tertius modus est secundum quod dicitur infinitum vel intransibile quod vix transitur.
	Ut si dicamus profunditatem maris infinitam, vel altitudinem caeli, vel aliquam viam longam immensurabilem seu intransibilem seu infinitam: quia excedit vires mensurantis, licet in se sit transibilis.</p>
</div3>

<A NAME="83889"/>
<div3><head>n. 5</head>
<p>Quartus modus est secundum quod dicitur infinitum illud quod natum est habere transitionem aut terminum secundum suum genus, sed non habet.
	Puta si sit linea aliqua interminata.
	Et hoc est vere et proprie infinitum.</p>
</div3>

<A NAME="83890"/>
<div3><head>n. 6</head>
<p>Secundo ibi, adhuc appositione ostendit quot modis dicitur infinitum in potentia; et dicit quod dicitur infinitum uno modo appositione sicut numerus.
	Semper enim cuilibet numero dato est apponere unitatem, et sic numerus est augmentabilis in infinitum.</p>
</div3>

<A NAME="83891"/>
<div3><head>n. 7</head>
<p>Alius modus secundum quod infinitum dicitur ablatione et divisione, secundum quod magnitudo dicitur divisibilis in infinitum.</p>
</div3>

<A NAME="83892"/>
<div3><head>n. 8</head>
<p>Tertius modus contingit utrinque; sicut tempus dicitur infinitum et divisione, quia continuum est, et appositione, quia numerus est.
	Et similiter etiam in motu infinitum est.</p>
</div3>

<A NAME="83893"/>
<div3><head>n. 9</head>
<p>Deinde cum dicit separabile quidem ostendit, quod non sit infinitum in actu.
	Circa quod sciendum est, quod Platonici posuerunt infinitum separatum a sensibilibus, et posuerunt ipsum esse principium.
	Naturales autem philosophi posuerunt infinitum in rebus sensibilibus; non ita quod ipsum infinitum esset substantia, sed quod esset accidens alicui corpori sensibili.
	Primo ergo ostendit quod non est infinitum separatum.
	Secundo, quod non est infinitum actu in sensibilibus, ibi, quod autem in sensibilibus.
	Circa primum ponit tres rationes.
	Quarum prima est: quod si ipsum infinitum est quaedam substantia per se existens, et non accidens alicui subiecto, oportet quod ipsum infinitum sit absque magnitudine et multitudine, quia magnitudo et numerus sunt subiectum infiniti.
	Si autem est sine magnitudine et multitudine, oportet quod sit indivisibile; quia omne divisibile, aut est magnitudo, aut multitudo.
	Si autem est indivisibile, non est infinitum nisi primo modo, sicut vox dicitur invisibilis: quo modo non inquirimus nos nunc, nec ipsi; sed de infinito intransibili secundum quartum modum.
	Ergo, de primo ad ultimum, si infinitum sit substantia separata per se existens, non erit vere infinitum.
	Et sic ista positio destruit seipsam.</p>
</div3>

<A NAME="83894"/>
<div3><head>n. 10</head>
<p>Secundam rationem ponit ibi, adhuc quomodo quae talis est.
	Infinitum est passio numeri et magnitudinis.
	Sed numerus et magnitudo non sunt per se existentia separata, ut in primo ostensum est, et infra ostendetur: ergo multo minus infinitum separatum est.</p>
</div3>

<A NAME="83895"/>
<div3><head>n. 11</head>
<p>Tertiam rationem ponit ibi, adhuc si quae talis est.
	Si infinitum ponitur separatum a sensibilibus, aut ponitur ut substantia per se existens, aut ut accidens inhaerens alicui subiecto separato, puta magnitudini, aut numero, quae sunt separata secundum Platonicos.
	Si autem ponatur esse accidens, tunc ipsum infinitum non erit principium entium inquantum hoc est infinitum, sed magis subiectum infiniti.
	Sicut principium locutionis non dicitur invisibile, sed vox, quamvis vox sit sic invisibilis.</p>
</div3>

<A NAME="83896"/>
<div3><head>n. 12</head>
<p>Si autem infinitum sit substantia, et non praedicetur de aliquo subiecto, etiam manifestum est quod non potest esse actu infinitum.
	Aut enim est divisibile, aut indivisibile.
	Si autem est divisibile, et infinitum hoc ipsum quod est infinitum est substantia, oportet quod quaelibet pars eius accepta sit infinita, quia idem est infinito esse et infinitum, si <hi>infinitum est substantia</hi>, id est si infinitum praedicat propriam rationem eius quod est infinitum.
	Unde, sicut quaelibet pars aquae est aqua, et quaelibet pars aeris est aer, ita quaelibet pars infiniti est infinita, si infinitum est substantia divisibilis.
	Quare oportet dicere, quod aut sit indivisibile infinitum, aut sit divisibile in multa infinita.
	Sed hoc est impossibile, quod multa infinita constituant unum infinitum: quia infinitum non est maius infinito: omne autem totum maius est sua parte.</p>
</div3>

<A NAME="83897"/>
<div3><head>n. 13</head>
<p>Relinquitur igitur, quod infinitum sit indivisibile.
	Sed impossibile est quod id quod est indivisibile sit actu infinitum, quia infinitum oportet esse quantum.
	Relinquitur igitur quod non sit substantia, sed accidens.
	Sed si est accidens, non est principium ipsum infinitum, sed illud cui accidit, ut dictum est, sive sit aer, ut quidam naturales posuerunt, sive sit par, ut posuerunt Pythagorici.
	Relinquitur igitur quod infinitum non possit esse substantia simul et principium entium.
	Et ultimo concludit quod haec inquisitio est universalis excedens naturalium considerationem.</p>
</div3>

<A NAME="83898"/>
<div3><head>n. 14</head>
<p>Deinde cum dicit quod autem probat quod infinitum actu non sit in sensibilibus.
	Et primo probat hoc per rationes probabiles.
	Secundo per rationes naturales, ibi, naturaliter autem.
	Dicit ergo primo, quod manifestum est quod infinitum actu non est in sensibilibus.
	Et ostendit duo.
	Dicit ergo primo, quod in sensibilibus non est corpus infinitum.
	De ratione enim corporis est, quod sit superficie determinatum.
	Sed nullum corpus determinatum superficie est infinitum: ergo nullum corpus est infinitum, <hi>neque sensibile</hi>, idest naturale, <hi>neque intellectuale</hi>, idest mathematicum.</p>
</div3>

<A NAME="83899"/>
<div3><head>n. 15</head>
<p>Secundo ibi, neque numerus dicit quod in sensibilibus non est numerus infinitus hoc modo.
	Omnis numerus et omne habens numerum est numerale.
	Sed nullum numerale est infinitum, quia numerale est pertransibile numerando: ergo nullus numerus est infinitus.</p>
</div3>

<A NAME="83900"/>
<div3><head>n. 16</head>
<p>Hae autem rationes non sunt naturales, quia non sumuntur ex principiis corporis naturalis, sed ex quibusdam principiis communibus et probabilibus, non ex necessariis: quia qui poneret corpus infinitum, non poneret ipsum terminari superficie.
	Hoc enim est de ratione corporis finiti.
	Et qui poneret multitudinem infinitorum, non poneret eam numerum, quia numerus est multitudo mensurata per unum, ut in decimo habitum est.
	Nullum autem mensuratum infinitum est.</p>
</div3>

<A NAME="83901"/>
<div3><head>n. 17</head>
<p>Deinde cum dicit naturaliter autem ostendit quod non sit infinitum in actu in sensibilibus, per rationes naturales.
	Et primo ex parte activi et passivi.
	Secundo ex parte loci et locati, ibi, adhuc sensibile.
	Activum autem et passivum, locus et locatum sunt proprietates corporis naturalis, inquantum huiusmodi.
	Et ideo dicit, quod istae rationes sunt naturales.
	Dicit ergo primo, quod si corpus aliquod sensibile et infinitum, aut erit corpus simplex, aut erit corpus compositum, sive mixtum.</p>
</div3>

<A NAME="83902"/>
<div3><head>n. 18</head>
<p>Et primo ostendit, quod corpus compositum non possit esse infinitum, supposito quod corpora simplicia, quae sunt elementa corporum compositorum, sunt finita multitudine.
	Quod ita probat: quia oportebit quod vel omnia sint infinita in quantitate, aut quod unum sit infinitum, alia finita.
	Aliter enim non posset componi corpus infinitum ex elementis multitudine finitis.</p>
</div3>

<A NAME="83903"/>
<div3><head>n. 19</head>
<p>Non autem potest esse quod unum eorum sit infinitum et alia finita; quia in corpore mixto oportebit aliqualiter adaequari contraria, ad hoc, quod corpus mixtum conservetur.
	Aliter enim unum eorum quod esset excedens, corrumperet alia.
	Si autem unum sit infinitum, et alia finita, non est aequalitas, cum non sit proportio infiniti ad finitum.
	Unde corpus mixtum non poterit consistere, sed infinitum corrumpet alia.</p>
</div3>

<A NAME="83904"/>
<div3><head>n. 20</head>
<p>Sed quia posset aliquis dicere, quod corpus quod est finitum quantitate est potentius virtute, et ita fit aequalitas; puta si quis dicat quod in corpore mixto sit aer infinitus et ignis finitus: ideo subiungit, quod quamvis virtus unius corporis quod ponitur infinitum, deficiat a virtute alterius cuiuscumque, quod ponitur finitum, nihilominus finitum corrumperetur ab infinito.
	Corporis enim finiti necesse est esse virtutem finitam; et ita ignis finitus habebit virtutem finitam.
	Si ergo abscindatur ab aere infinito, aer aequalis igni habebit minorem virtutem, quam habeat totus aer infinitus, proportionatam tamen virtuti ignis.
	Sit ergo virtus ignis centupla virtuti aeris.
	Si ergo accipiamus centuplum de aere ab aere infinito, habebit aequalem virtutem cum igne; et ita totus aer infinitus habebit maiorem virtutem infinitam quam ignis, et corrumpet ipsum.
	Non est ergo possibile quod in corpore mixto sit unum elementum infinitum, et alia finita.</p>
</div3>

<A NAME="83905"/>
<div3><head>n. 21</head>
<p>Similiter non est possibile quod omnia sint infinita; quia corpus est quod distenditur in omnem dimensionem.
	Infinitum autem est quod habet dimensionem infinitam.
	Unde oportet quod corpus infinitum habeat ex omni parte dimensionem infinitam.
	Duo autem corpora non possunt esse simul.
	Sic ergo duo infinita non possunt coniungi in unum.</p>
</div3>

<A NAME="83906"/>
<div3><head>n. 22</head>
<p>Secundo ibi, neque unum ostendit, quod non potest esse aliquod corpus simplex infinitum.
	Non enim est possibile, quod sit corpus simplex praeter elementa, ex quo omnia generantur, sicut quidam posuerunt vaporem: quia unumquodque resolvitur in ea ex quibus componitur: in nullis autem videmus resolvi corpora mixta nisi in quatuor elementa: non est ergo aliquod corpus simplex praeter quatuor elementa.</p>
</div3>

<A NAME="83907"/>
<div3><head>n. 23</head>
<p>Sed neque ignis, neque aliquod aliud elementorum potest esse infinitum: quia impossibile esset aliquod elementorum esse, praeter id quod esset infinitum, quia illud repleret totum undique.
	Et etiam si esset aliquod finitum, oporteret quod converteretur in illud infinitum, propter excessum ipsius virtutis; sicut Heraclitus manifeste posuit quod aliquando omnia sint convertenda in elementum ignis, propter nimium excessum virtutis eius.</p>
</div3>

<A NAME="83908"/>
<div3><head>n. 24</head>
<p>Et eadem ergo ratio est de uno corpore simplici, quod quidem faciunt naturales praeter ipsa elementa.
	Oportet enim quod habeat quamdam contrariam repugnantiam in ordine ad alia elementa, cum permutatio fiat ex illo uno solo corpore ad alia.
	Omnis autem rerum permutatio fit ex contrario in contrarium.
	Cum igitur unum contrariorum corrumpat alterum, sequitur quod si illud corpus quod ponitur praeter elementa sit infinitum, quod corrumpat alia.</p>
</div3>

<A NAME="83909"/>
<div3><head>n. 25</head>
<p>Praetermittit autem hic philosophus de corpore caelesti, quod est praeter ipsa quatuor elementa, non tamen habet aliquam contrarietatem sive repugnantiam ad ea, nec constituuntur ex eo naturaliter corpora.
	Non enim naturales philosophi ponentes corpus infinitum actu, pervenerunt in notitiam huius quintae essentiae vel naturae.
	Sed tamen in libro de caelo Aristoteles probat etiam de corpore caeli quod circulariter movetur, quod non sit infinitum actu.</p>
</div3>

<A NAME="83910"/>
<div3><head>n. 26</head>
<p>Deinde cum dicit adhuc sensibile ostendit quod non est corpus sensibile infinitum, rationibus acceptis ex parte ipsius loci et locati: et ponit tres.
	Circa quarum primam praemittit duo necessaria.
	Quorum primum est, quod omne corpus sensibile est in loco.
	Et dicit notanter, <hi>sensibile</hi>, ad differentiam corporis mathematici, cui non attribuitur locus et tactus nisi per similitudinem.</p>
</div3>

<A NAME="83911"/>
<div3><head>n. 27</head>
<p>Aliud est quod idem est locus naturalis <hi>totius et partis</hi>, scilicet in quo naturaliter quiescit, et ad quod, scilicet naturaliter movetur.
	Sicut patet de terra et parte terrae.
	Utriusque enim locus naturalis est deorsum.</p>
</div3>

<A NAME="83912"/>
<div3><head>n. 28</head>
<p>His autem duobus positis proponit rationem, ibi, quare siquidem.
	Et est ratio talis.
	Si ponatur corpus sensibile infinitum, aut est totum unius speciei, sicut corpora similium partium, sicut aer et terra et sanguis et huiusmodi.
	Aut erit diversarum specierum in partibus.</p>
</div3>

<A NAME="83913"/>
<div3><head>n. 29</head>
<p>Si autem est eiusdem speciei quantum ad omnes partes, sequetur, quod aut totum erit immobile et semper quiescens, aut totum semper movebitur.
	Quorum utrumque est impossibile et repugnans sensui.</p>
</div3>

<A NAME="83914"/>
<div3><head>n. 30</head>
<p>Sed quod oporteat alterum sequi, ostendit cum dicit, <hi>quid enim magis deorsum</hi>.
	Iam enim suppositum est quod idem est locus naturalis totius et partis.
	Manifestum est etiam quod unumquodque corpus, cum est in loco suo naturali, quiescit.
	Cum autem est extra naturalem locum suum, naturaliter movetur ad ipsum.
	Si igitur totus locus in quo est corpus similium partium infinitum, est ei naturalis, oportet quod sit naturalis cuilibet parti; et ita ipsum totum et quaelibet pars quiescit.
	Si vero non est ei naturalis, ergo et totum et pars erunt extra proprium locum.
	Et ita totum et quaelibet pars eius movebitur semper.</p>
</div3>

<A NAME="83915"/>
<div3><head>n. 31</head>
<p>Non enim potest dici quod aliqua pars loci sit naturalis toti et partibus eius, et aliqua pars innaturalis: quia si corpus esset infinitum, et omne corpus esset in loco, oportet quod locus etiam sit infinitus.
	In loco autem infinito non potest inveniri ratio divisionis, quare aliquid eius sit naturalis locus corporis, et aliud non naturalis locus: quia oportet esse aliquam determinatam proportionem et distantiam loci naturalis ad non naturalem: quod in loco infinito non potest inveniri.
	Hoc est ergo quod dicit, quod non magis movebitur corpus infinitum aut pars eius, deorsum quam sursum, vel versus quamcumque aliam partem; quia in loco infinito non potest sumi aliqua determinata proportio harum partium.</p>
</div3>

<A NAME="83916"/>
<div3><head>n. 32</head>
<p>Et ponit exemplum: ut si ponamus terram esse infinitam, non erit assignare rationem, quare magis moveatur vel quiescat hic quam ibi: quia totus locus infinitus est connaturalis similiter ipsius corporis infiniti, quod est in loco.
	Unde si aliqua pars loci est connaturalis glebae, et similiter alia pars; et si una non est connaturalis, nec alia.
	Si igitur corpus infinitum sit in loco, obtinebit totum locum infinitum.
	Et quomodo poterit simul esse quies et motus? Quia si ubique quiescit, non movebitur; aut si movebitur ubique, sequitur quod nihil quiescat.</p>
</div3>

<A NAME="83917"/>
<div3><head>n. 33</head>
<p>Deinde cum dicit si autem prosequitur philosophus alteram partem disiunctivae, scilicet si totum non est similium partium: dicens, quod primo sequitur, quod <hi>corpus omnis</hi>, idest totius, si sit partium dissimilium specie, non sit unum nisi in tangendo, sicut acervus lapidum est unus.
	Quae autem sunt diversarum specierum, non possunt esse continua, sicut ignis et aer et aqua.
	Et hoc non est esse unum simpliciter.</p>
</div3>

<A NAME="83918"/>
<div3><head>n. 34</head>
<p>Item si istud totum constat ex dissimilibus partibus specie, aut essent infinita specie, ita scilicet quod sint infinitae species diversae partes totius; aut essent finita specie, ita scilicet quod diversitas specierum quae est in partibus, aliquo certo numero concludatur.</p>
</div3>

<A NAME="83919"/>
<div3><head>n. 35</head>
<p>Sed quod impossibile sit esse finita elementa secundum speciem, patet ex eo quod in praecedenti ratione est positum.
	Non enim esset possibile ex partibus numero finitis constitui totum infinitum, nisi vel omnes partes essent infinitae quantitate, quod est impossibile, cum corpus infinitum oporteat ad quamlibet partem infinitum esse, vel saltem quod aliqua pars vel aliquae partes infinitatem habeant.
	Sequitur igitur quod, si totum est infinitum et partes specie diversae infinitae numero, quod quaedam earum sint infinitae in quantitate, et quaedam finitae: puta si poneretur quod aqua esset infinita, et ignis finitus.
	Sed hoc ponere inducit corruptionem in contrariis: quia id quod est infinitum, corrumpet alia, ut supra ostensum est.
	Non est igitur possibile, quod sint finita numero.</p>
</div3>

<A NAME="83920"/>
<div3><head>n. 36</head>
<p>Sed si sunt infinitae secundum speciem primae partes universi, quas oportet ponere partes simplices, sequitur quod loca erunt infinita, et quod elementa erunt infinita.
	Quorum utrumque est impossibile.
	Cum enim unumquodque corpus simplex habeat locum sibi connaturalem diversum a loco corporis alterius secundum speciem, si sint infinita corpora simplicia secundum speciem diversa, sequitur quod etiam sint infinita loca diversa specie.
	Quod patet esse falsum.
	Nam species locorum sunt sub aliquo numero determinato, quae sunt sursum et deorsum et huiusmodi.
	Elementa etiam esse infinita impossibile est; quia sic sequeretur quod essent ignota, et eis ignotis omnia ignorarentur.
	Si ergo impossibile est elementa esse infinita, necesse est quod loca sint finita, et per consequens quod totum sit finitum.</p>
</div3>

<A NAME="83921"/>
<div3><head>n. 37</head>
<p>Deinde cum dicit totaliter autem secundam rationem ponit; dicens, quod cum omne corpus sensibile habeat locum, impossibile est quod aliquod corpus sensibile sit infinitum: hac positione facta, quod omne corpus sensibile habeat gravitatem aut levitatem.
	Quod quidem verum erat secundum opinionem antiquorum naturalium ponentium corpus infinitum actu: sed ipse opinatur quod sit aliquod corpus sensibile, non habens gravitatem neque levitatem, scilicet corpus caeleste, ut probavit in libro de caelo et mundo.
	Et ideo hoc induxit sub conditione, quasi ab adversariis concessum, sed non simpliciter verum.
	Si ergo omne corpus sensibile est grave vel leve, et est aliquod corpus sensibile infinitum, oportet quod sit grave vel leve, et per consequens quod feratur sursum vel ad medium.
	Definitur enim leve quod fertur sursum, et grave quod fertur ad medium.
	Sed hoc est impossibile invenire in infinito, neque in toto neque in parte.
	Non enim invenitur medium in aliquo corpore nisi proportione habita ad extrema in dividendo totum.
	Infinitum vero non potest dividi secundum aliquam proportionem.
	Unde non potest ibi inveniri sursum et deorsum, nec extremum et medium.</p>
</div3>

<A NAME="83922"/>
<div3><head>n. 38</head>
<p>Considerandum autem quod haec ratio valet etiam si ponatur corpus tertium, quod neque est grave neque leve.
	Tale enim corpus naturaliter movetur circa medium, quod non potest in corpore infinito inveniri.</p>
</div3>

<A NAME="83923"/>
<div3><head>n. 39</head>
<p>Deinde cum dicit adhuc omne hic philosophus ponit tertiam rationem, quae talis est.
	Omne corpus sensibile est in loco.
	Sed loci species sunt sex; scilicet sursum, deorsum, dextrum, sinistrum, ante et retro.
	Quae quidem impossibile est attribui corpori infinito, cum sint quaedam extrema distantiarum; et sic corpori infinito impossibile est attribuere locum.
	Non est igitur aliquod corpus sensibile infinitum.
	Non autem dicit quod sint sex species loci, asserere intendens quod ista loca distinguantur in elementis; quia motus eorum non distinguunt nisi sursum et deorsum; sed quia, sicut ab infinito corpore removentur sursum et deorsum, ita omnes aliae differentiae loci.</p>
</div3>

<A NAME="83924"/>
<div3><head>n. 40</head>
<p>Quartam rationem ponit ibi totaliter autem.
	Quae talis est.
	Omne corpus sensibile est in loco.
	Sed impossibile est esse locum infinitum; ergo impossibile est esse corpus infinitum.
	Quomodo autem impossibile sit locum esse infinitum, ex hoc probatur.
	De quocumque enim praedicatur commune aliquod, oportet praedicari aliquod eorum quae sunt sub illo communi; sicut quod est animal, oportebit quod sit in aliqua specie animalis.
	Et quod est homo, oportet quod sit aliquis homo.
	Et similiter quod est in infinito loco oportet quod <hi>sit alicubi</hi>, idest in aliquo loco.
	Esse autem in aliquo loco, est esse vel sursum vel deorsum, vel secundum aliquam aliam speciem: quarum nullam possibile est esse infinitam, quia unumquodque horum est terminus alicuius distantiae; ergo impossibile est esse locum infinitum et similiter corpus.</p>
</div3>

<A NAME="83925"/>
<div3><head>n. 41</head>
<p>Deinde cum dicit infinitum autem ostendit quomodo infinitum in potentia in diversis inveniatur; et dicit quod invenitur in magnitudine et motu et tempore; et non univoce praedicatur de eis, sed per prius et posterius.
	Et semper quod est in eis posterius, dicitur infinitum, secundum quod id quod est prius est infinitum, sicut motus secundum magnitudinem, in quam aliquid movetur localiter, aut augetur, aut alteratur.
	Et tempus dicitur infinitum secundum motum: quod sic intelligendum est.
	Infinitum enim divisione, attribuitur continuo, quod primo attribuitur magnitudini, ex qua motus habet continuitatem.
	Quod manifestum est in motu locali; quia partes in motu locali accipiuntur secundum partes magnitudinis.
	Et similiter manifestum est in motu augmenti; quia secundum additionem magnitudinis, augmentum attenditur.
	Sed in alteratione non est ita manifestum.
	Sed tamen etiam ibi aliqualiter verum est; quia qualitas secundum quam fit alteratio, per accidens dividitur ad divisionem magnitudinis.
	Et iterum intensio et remissio qualitatis attenditur secundum quod subiectum in magnitudine existens, aliquo modo vel perfectiori vel minus perfecto participat qualitatem.
	Ad continuitatem autem motus, est et tempus continuum.
	Nam tempus secundum se, cum sit numerus, non habet continuitatem, sed solum in subiecto.
	Sicut decem mensurae panni continuae sunt, eo quod pannus quoddam continuum est.
	Eodem igitur ordine oportet quod infinitum de istis tribus dicatur sicut et continuum.</p>

</div3></div2>
<div2 n="11"><head>Lectio 11</head>
<A NAME="83926"/>
<div3><head>n. 1</head>
<p>Postquam philosophus ostendit quid est motus, et determinavit de infinito quod est passio quaedam motus, hic determinat de partibus motus; et dividitur in duas partes.
	In prima dividit motum in suas partes.
	In secunda manifestat concomitantia motum et partes eius, ibi, simul secundum locum.
	Prima dividitur in partes tres, secundum tres divisiones motus, quarum tamen una sub altera accipitur, utpote dividens aliquod membrum praecedentis divisionis.
	Circa primum duo facit.
	Primo dividit motum ex parte mobilis.
	Secundo ex parte moventis, ibi, est autem aliquid.
	Dicit ergo primo, quod tribus modis aliquid permutatur.
	Uno modo permutatur aliquid per accidens tantum, quando scilicet aliquid dicitur permutari ex quo illud in quo est, permutatur: sive sit in eo ut accidens in subiecto, sicut musicum dicimus ambulare, sive sit forma substantialis in materia ut anima in moto corpore, sive quaecumque pars moto toto, sive etiam contentum moto continente, ut nauta mota navi.</p>
</div3>

<A NAME="83927"/>
<div3><head>n. 2</head>
<p>Secundo modo dicitur aliquid permutari simpliciter eo quod aliquid eius permutatur, sicut ea quae moventur secundum partem.
	Sicut corpus hominis dicitur sanari, quia sanatur oculus.
	Et hoc quidem est per se moveri, sed non primo modo.</p>
</div3>

<A NAME="83928"/>
<div3><head>n. 3</head>
<p>Tertio modo dicitur aliquid moveri primo et per se, sicut si aliquod totum moveatur secundum totum, ut si lapis deorsum feratur.</p>
</div3>

<A NAME="83929"/>
<div3><head>n. 4</head>
<p>Deinde cum dicit est autem ponit eamdem divisionem ex parte moventis.
	Dicitur enim movens tripliciter.
	Uno modo movens secundum accidens, sicut musicus aedificat.</p>
</div3>

<A NAME="83930"/>
<div3><head>n. 5</head>
<p>Alio modo secundum partem, sicut homo manu vulnerat et percutit.</p>
</div3>

<A NAME="83931"/>
<div3><head>n. 6</head>
<p>Tertio modo per se, sicut ignis calefacit, et medicus sanat.</p>
</div3>

<A NAME="83932"/>
<div3><head>n. 7</head>
<p>Deinde cum dicit est autem ponit secundam divisionem motus, seu mutationis.
	Et circa hoc tria facit.
	Primo praemittit quaedam quae sunt necessaria ad divisionem motus accipiendam.
	Secundo dividit motionem, ibi, quae autem non secundum accidens.
	Tertio manifestat divisionem mutationis, ibi, quae quidem igitur non ex subiecto.
	Dicit ergo primo, quod in qualibet mutatione inveniuntur quinque.
	Est enim in omni mutatione aliquid quod est primum movens.
	Secundo est aliquid quod movetur.
	Tertio est tempus in quo fit mutatio: quia omnis motus est in tempore.
	Quarto est terminus ex quo incipit motus.
	Quinto est terminus in quem motus tendit.
	Non autem dividitur motus sive mutatio in suas species, secundum movens, neque secundum id quod movetur, neque secundum tempus: quia ista sunt communia omni mutationi.
	Sed dividitur secundum terminos, ex quo, et in quem est motus.</p>
</div3>

<A NAME="83933"/>
<div3><head>n. 8</head>
<p>Et ideo duo ultimo posita manifestat, dicens, quod <hi>species</hi>, idest formae <hi>et passiones</hi>, idest qualitates <hi>et locus</hi>, sunt termini motuum, quia in ea moventur ea quae mobilia sunt.
	Et dicit <hi>species</hi>, propter generationem et corruptionem. <hi>Passiones</hi>, propter alterationes.
	Et <hi>locum</hi>, propter loci mutationem.
	Et exemplificat de passionibus per scientiam et caliditatem.
	Sed quia quibusdam videbatur quod caliditas esset idem quod alteratio, et sic sequeretur quod caliditas esset motus et non terminus motus, ideo dicit quod <hi>caliditas non est motus, sed calefactio</hi>.</p>
</div3>

<A NAME="83934"/>
<div3><head>n. 9</head>
<p>Deinde cum dicit quae autem praetermissis duabus partibus primae divisionis, accipit tertiam; et eam subdividit secundum terminos, scilicet mutationem, quae non est per accidens, neque secundum partem: dicens, quod permutatio quae non est secundum accidens, non existit inter quoscumque terminos; sed oportet, quod termini eius sint vel contraria, sicut est mutatio de albo in nigrum; vel intermedia, sicut mutatio de nigro in rubeum et de rubeo in pallidum; aut est mutatio inter contradictoria, sicut de albo in non album, aut e converso.
	Tacet autem de privative oppositis, quia media sunt inter contradictoria et contraria, et sub eis intelliguntur.</p>
</div3>

<A NAME="83935"/>
<div3><head>n. 10</head>
<p>Et quod solum inter praedictos terminos fiat permutatio, ostendit per inductionem.
	Quatuor enim modis possunt variari termini mutationis.
	Aut ita, quod uterque sit affirmativus, ut si aliquid dicatur mutari ex albo in nigrum; et hoc est quod dicit, <hi>ex subiecto in subiectum</hi>.
	Aut ita, quod uterque sit negativus, ut si aliquid dicatur mutari de non albo in non nigrum: et hoc est quod dicitur, <hi>ex non subiecto in non subiectum</hi>.
	Aut ita quod terminus a quo sit affirmativus, et terminus ad quem sit negativus, ut si dicatur mutari de albo in non album: et hoc est quod dicit, <hi>ex subiecto in non subiectum</hi>.
	Aut ita, quod terminus a quo sit negativus et terminus ad quem affirmativus, ut si dicatur aliquid mutari de non albo in album: et hoc est quod dicit, <hi>ex non subiecto in subiectum</hi>.
	Exponit autem quod dixerat <hi>subiectum</hi>, scilicet id quod affirmative significatur.</p>
</div3>

<A NAME="83936"/>
<div3><head>n. 11</head>
<p>Harum autem quatuor combinationum, una est inutilis.
	Non enim est aliqua permutatio de non subiecto in non subiectum.
	Duae enim negationes, sicut non album, et non nigrum, neque sunt contraria, neque contradictoria, quia non sunt opposita.
	Possunt enim verificari de eodem.
	Multa enim sunt, quae neque alba neque nigra sunt.
	Unde, cum mutatio sit inter opposita, ut in primo physicorum probatum est, relinquitur quod de non subiecto in non subiectum, non sit permutatio.
	Et sic est necesse solum tres esse permutationes; scilicet duas secundum contradictionem, et unam secundum contrarietatem.</p>
</div3>

<A NAME="83937"/>
<div3><head>n. 12</head>
<p>Deinde cum dicit quae quidem manifestat quid sint praedictae tres mutationes; et circa hoc tria facit.
	Primo ostendit quod duae earum sunt generatio et corruptio.
	Secundo ostendit quod neutra earum est motus, ibi, si itaque non ens.
	Tertio concludit quae mutatio dicatur motus, ibi, quoniam autem omnis motus et cetera.
	Dicit ergo primo, quod trium praedictarum mutationum illa quae est de non subiecto in subiectum, existens inter contradictorios terminos, vocatur generatio.
	Sed hoc contingit dupliciter.
	Quia aut est mutatio de non ente simpliciter in ens simpliciter, et tunc est generatio simpliciter.
	Et hoc quando mutabile subiectum mutatur secundum substantiam.
	Aut est de non ente in ens non simpliciter, sed secundum quid, sicut de eo quod non est album, in albo: et haec est generatio quaedam et secundum quid.</p>
</div3>

<A NAME="83938"/>
<div3><head>n. 13</head>
<p>Illa vero mutatio, quae est de subiecto in non subiectum, dicitur corruptio.
	Et similiter in hac distinguitur simpliciter et secundum quid sicut in generatione.</p>
</div3>

<A NAME="83939"/>
<div3><head>n. 14</head>
<p>Deinde cum dicit si itaque ostendit philosophus quod neutra harum mutationum est motus.
	Et primo ostendit hoc de generatione.
	Secundo de corruptione, ibi, neque itaque corruptio motus.
	Dicit ergo primo, quod non ens dicitur multipliciter sicut et ens.
	Uno enim modo dicitur quod est secundum compositionem et divisionem propositionis.
	Et hoc, cum non sit in rebus, sed in mente, non potest moveri.</p>
</div3>

<A NAME="83940"/>
<div3><head>n. 15</head>
<p>Alio modo dicitur ens et non ens secundum potentiam et actum.
	Et id quod est actu, est simpliciter ens.
	Quod autem est secundum potentiam tantum, est non ens.
	Dicit ergo, quod neque contingit moveri hoc non ens, quod quidem est secundum potentiam ens, sed non ens actu, quod est quasi oppositum enti in actu simpliciter.</p>
</div3>

<A NAME="83941"/>
<div3><head>n. 16</head>
<p>Sed quare dixerit quod est oppositum enti simpliciter, manifestat, cum subdit: quod enim non album.
	Ens enim in potentia, quod opponitur enti in actu, quod non est ens simpliciter, contingit moveri; quia quod non est non album in actu, aut non bonum in actu, contingit moveri, sed tamen secundum accidens.
	Non enim ipsum non album movetur, sed subiectum in quo est haec privatio, quod est ens actu.
	Quod enim est non album, potest esse homo.
	Sed quod est non ens in actu simpliciter, idest secundum substantiam, nequaquam contingit moveri.
	Si, inquam, haec omnia vera sunt, impossibile est non ens moveri.
	Et si hoc verum est, impossibile est generationem esse motum, quia non ens generatur.
	Est enim generatio, ut dictum est, de non ente in ens.
	Unde, si generatio simpliciter esset motus, sequeretur quod non ens simpliciter moveretur.</p>
</div3>

<A NAME="83942"/>
<div3><head>n. 17</head>
<p>Sed huic processui posset aliquis obviare, dicens, quod non ens non generatur nisi per accidens: per se enim generatur id quod est <hi>subiectum generationis</hi>, idest ens in potentia.
	Non ens autem significat privationem in materia.
	Unde non generatur nisi per accidens.</p>
</div3>

<A NAME="83943"/>
<div3><head>n. 18</head>
<p>Sed hanc obviationem excludit, ibi, si enim et quam maxime.
	Dicens, quod licet ens non generetur nisi secundum accidens, tamen de eo quod generatur simpliciter, verum est dicere, quod est non ens.
	Et de quocumque est hoc verum dicere, impossibile est id moveri.
	Ergo subiectum mutationis impossibile est moveri.
	Et similiter impossibile est ipsum quiescere, quia non ens simpliciter non movetur neque quiescit.
	Haec enim inconvenientia accidunt, si quis ponit generationem esse motum.</p>
</div3>

<A NAME="83944"/>
<div3><head>n. 19</head>
<p>Ad ostendendum autem quod non ens non movetur, subiungit quod omne quod movetur, est in loco, quia motus localis est prior motuum.
	Non ens autem simpliciter, non est in loco, quia alicubi esset non ens.
	Igitur non potest moveri: et sic generatio non est motus.</p>
</div3>

<A NAME="83945"/>
<div3><head>n. 20</head>
<p>Et ex hoc ulterius ostendit quod neque corruptio est motus, ibi, neque itaque corruptio.
	Quia motui non contrariatur nisi motus vel quies.
	Sed corruptioni contrariatur generatio.
	Si ergo corruptio sit motus, oportet quod generatio sit vel motus vel quies.
	Quod non potest esse, ut ostensum est.</p>
</div3>

<A NAME="83946"/>
<div3><head>n. 21</head>
<p>Deinde cum dicit quoniam autem ostendit quae mutatio dicatur motus; dicens quod omnis motus est aliqua permutatio.
	Permutationes autem sunt solum tres: quarum duae, quae sunt secundum contradictionem, scilicet generatio et corruptio, non sunt motus.
	Relinquitur ergo quod sola mutatio, scilicet de subiecto in subiectum, sit motus.
	Et cum subiecta ista inter quae est motus oporteat esse opposita, necesse est quod sint contraria vel intermedia; quia privatio, licet affirmativa monstretur, sicut nudum, edentulum et nigrum, tamen ad contrarium reducitur, quia privatio est prima contrarietas, ut in decimo ostensum est.
	Dicit autem nigrum esse privationem non simpliciter, sed inquantum defective participat generis naturam.</p>

</div3></div2>
<div2 n="12"><head>Lectio 12</head>
<A NAME="83947"/>
<div3><head>n. 1</head>
<p>Postquam divisit transmutationes in generationem et corruptionem et motum, hic subdividit alterum membrum divisionis, scilicet motum, secundum genera in quibus potest esse motus.
	Et circa hoc duo facit.
	Primo ostendit in quibus generibus possit esse motus.
	Secundo ostendit quot modis dicitur immobile, ibi, immobile autem quod.
	Circa primum tria facit.
	Primo proponit quod intendit.
	Secundo probat propositum, ibi, secundum substantiam autem.
	Tertio concludit principalem intentionem, ibi, quoniam autem neque.
	Dicit ergo primo, quod cum praedicamenta dividantur per substantiam, qualitatem, et huiusmodi; et in aliis generibus non possit esse motus; erunt igitur tria genera entis in quibus potest esse motus: quae sunt qualitas, quantitas et ubi: loco cuius ponit locum, quia nihil aliud significat esse ubi, nisi esse in loco; et moveri secundum locum, nihil est aliud quam moveri secundum ubi.
	Non enim motus secundum locum attribuitur subiecto loco, in quo est locus, sed ei quod est in loco.</p>
</div3>

<A NAME="83948"/>
<div3><head>n. 2</head>
<p>Attendendum est autem quod praetermittere videtur tria genera, scilicet quando, situm et habere.
	Cum enim quando significet esse <hi>in tempore</hi>, tempus autem sit numerus motus, eiusdem rationis est non esse motum in genere quando, et non esse motum in genere actionis et passionis, quae significant aliqualiter ipsum motum.
	Positio vero non addit supra ubi, nisi ordinem partium determinatum, qui nihil aliud est quam determinata relatio partium adinvicem.
	Habitus etiam importat habitudinem indumenti ad indutum.
	Et sic eiusdem rationis videtur esse quod non sit motus in situ et habere, et quod non sit in ad aliquid.</p>
</div3>

<A NAME="83949"/>
<div3><head>n. 3</head>
<p>Deinde cum dicit secundum substantiam probat propositum.
	Et circa hoc tria facit.
	Primo ostendit quod non sit motus in substantia.
	Secundo quod non sit motus in ad aliquid, ibi, neque ad aliquid.
	Tertio quod non est motus in agere et pati, ibi, neque facientis et patientis.
	Ostendit ergo primo, quod secundum substantiam non potest esse motus, quia motus est mutatio de subiecto in subiectum.
	Duo ergo subiecta inter quae est motus, sunt contraria aut media.
	Cum igitur substantiae nihil sit contrarium, relinquitur quod secundum substantiam non possit esse motus, sed generatio et corruptio tantum, quorum termini sunt oppositi secundum contradictionem, et non secundum contrarietatem, ut supra dictum est.</p>
</div3>

<A NAME="83950"/>
<div3><head>n. 4</head>
<p>Videtur autem hoc quod dictum est <hi>substantiae nihil est contrarium</hi>, falsum esse, cum ignis manifeste appareat contrarius aquae: et cum Aristoteles in primo de caelo probaverit quod caelum non est corruptibile, quia non habet contrarium; alia vero corpora quae sunt corruptibilia, contrarium habent.</p>
</div3>

<A NAME="83951"/>
<div3><head>n. 5</head>
<p>Dixerunt igitur quidam, quod toti substantiae compositae, non est aliquid contrarium, quia oportet contrariorum esse unum subiectum; sed formae substantiali nihil prohibet esse contrarium.
	Dicebant enim quod calor est forma substantialis ignis.
	Hoc autem non potest esse verum, quia formae substantiales non sunt sensibiles per se.
	Et iterum manifestum est quod calor et frigus in aliis corporibus sunt accidentia.
	Quod autem est in genere substantiae, nulli potest accidens esse.</p>
</div3>

<A NAME="83952"/>
<div3><head>n. 6</head>
<p>Unde alii dixerunt, quod calor et frigus non sunt formae substantiales ignis et aquae, sed tamen eorum formae substantiales sunt contrariae, et recipiunt magis et minus, et sunt quasi mediae inter substantiam et accidens.
	Sed hoc omnino irrationabiliter dicitur.
	Nam, cum forma sit principium speciei, si formae ignis et aquae non sunt vere substantiales, neque ignis et aqua sunt verae species in genere substantiae.
	Non est igitur possibile quod inter substantiam et accidens sit aliquod medium: tum quia sunt diversorum generum, inter huiusmodi autem non cadit medium, ut supra in decimo ostensum est: tum quia etiam definitiones substantiae et accidentis immediatae sunt.
	Est enim substantia ens per se; accidens vero ens per se non est, sed in alio.</p>
</div3>

<A NAME="83953"/>
<div3><head>n. 7</head>
<p>Dicendum est ergo quod nec formae substantiales possunt esse contrariae, quia contraria sunt extrema quaedam cuiusdam determinatae distantiae, et quodammodo continuae, cum sit motus de uno contrario in aliud contrarium.
	Unde in illis generibus in quibus talis distantia continua et determinata non invenitur, non potest contrarium inveniri.
	Sicut patet in numeris.
	Distantia enim numerorum adinvicem non intelligitur secundum aliquam continuitatem, sed secundum additionem unitatum.
	Unde numerus numero non est contrarius.
	Et similiter nec figura figurae.</p>
</div3>

<A NAME="83954"/>
<div3><head>n. 8</head>
<p>Eodem autem modo est in substantiis; quia ratio cuiuslibet speciei constituitur in quodam determinato indivisibili.
	Sed cum forma sit differentiae principium; si formae substantiales non sunt adinvicem contrariae, sequitur quod non sit contrarietas in differentiis; cum tamen supra ostensum sit, quod genus dividitur in contrarias differentias.</p>
</div3>

<A NAME="83955"/>
<div3><head>n. 9</head>
<p>Dicendum est igitur quod forma substantialis secundum quod in se consideratur, constituit speciem in genere substantiae: secundum autem quod una forma habet sibi intellectam privationem alterius formae, sic diversae formae sunt contrariarum differentiarum principia.
	Nam privatio quodammodo contrarium est.
	Et per hunc modum opponuntur animatum et inanimatum, rationale et irrationale et huiusmodi.</p>
</div3>

<A NAME="83956"/>
<div3><head>n. 10</head>
<p>Deinde cum dicit neque ad ostendit non per se esse motum in genere ad aliquid, sed solum per accidens.
	Sicuti enim aliquid movetur per accidens, quando non fit motus in eo, nisi quodam altero moto; ita et in aliquo dicitur esse motus per accidens, quando non fit motus in eo, nisi quodam altero moto.
	Hoc autem invenimus in genere ad aliquid; quod nisi aliquid alterum permutetur, non verum est dicere quod in eo fiat permutatio, sicut non fit de aequali inaequale, non facta permutatione secundum quantitatem.
	Et similiter non fit de dissimili simile, nisi facta permutatione secundum qualitatem.
	Videmus etiam quod unum relativorum dicitur permutari facta permutatione circa alterum; sicut alterum per se manens de sinistro fit dextrum, altero secundum locum permutato.
	Relinquitur igitur quod in ad aliquid non est motus nisi per accidens.</p>
</div3>

<A NAME="83957"/>
<div3><head>n. 11</head>
<p>Deinde cum dicit neque facientis ostendit, quod neque in agere et pati sit motus: et hoc quatuor rationibus: quarum prima talis est.
	Agere et pati sunt motus, et significant motum.
	Si igitur in agere et pati esset motus, sequeretur, quod motus sit alicuius motus, et generatio generationis, et permutatio permutationis.
	Sed hoc est impossibile; ergo, et hoc quod in agere et pati sit motus.
	Quod autem impossibile sit motum esse motus, sic ostendit.
	Motum enim esse motus contingit dupliciter: aut ut eius quod movetur, aut ut termini.
	Eius quidem quod movetur: sicut dicimus motum esse hominis, quia homo movetur, quia ex albo in nigrum permutatur.
	Unde et similiter motus movebitur, et aut calefiet, aut infrigidabitur, aut mutabitur secundum locum, aut augebitur.
	Hoc autem est impossibile; quia motus non potest esse subiectum caloris aut frigoris, aut alicuius huiusmodi.
	Relinquitur igitur quod non contingat motum esse motus sicut subiecti.</p>
</div3>

<A NAME="83958"/>
<div3><head>n. 12</head>
<p>Sed neque etiam sicut termini; ita scilicet quod aliquod subiectum alterum permutetur de una specie permutationis in aliam, sicut homo permutatur de languore in sanitatem.
	Hoc enim est impossibile nisi per accidens.</p>
</div3>

<A NAME="83959"/>
<div3><head>n. 13</head>
<p>Unde consequenter ostendit quod est impossibile per se, quia omnis motus est permutatio de uno in aliud.
	Et similiter generatio et corruptio est mutatio de uno in aliud, licet termini permutationis non sic opponantur in generatione et corruptione sicut in motu, ut supra dictum est.
	Si igitur sit aliqua permutatio de una permutatione in aliam, puta de sanatione in quamdam aliam permutationem, sequetur quod simul dum aliquid permutatur de sanitate in aegritudinem, permutetur de illa permutatione in aliam permutationem; quia adhuc uno extremorum permutationis existente, fit transmutatio de illo extremo in aliud.
	Et sic, si duae transmutationes sunt extrema unius permutationis, sequetur, quod durante prima transmutatione, fiat transmutatio in aliam.
	Et sic simul, dum aliquod movetur de sanitate in aegritudinem, transmutabitur de sanatione in aliam transmutationem.</p>
</div3>

<A NAME="83960"/>
<div3><head>n. 14</head>
<p>Sed hoc non videtur, nisi inquantum una mutatio succedit alteri.
	Contingit autem quod ad hanc mutationem qua aliquid movetur de sanitate in aegritudinem, succedat quaevis alia mutatio; puta dealbatio, vel denigratio, mutatio secundum locum, vel quaecumque alia.
	Unde manifestum est, quod si aliquis languet per hoc quod movetur de sanitate in aegritudinem, quod ex hac mutatione permutari poterit in quamcumque aliam mutationem.
	Neque est mirum, quia poterit ex hac mutatione mutari ut in quiete.
	Contingit enim post hanc mutationem aliquem quiescere.</p>
</div3>

<A NAME="83961"/>
<div3><head>n. 15</head>
<p>Sed cum omnis mutatio sit <hi>in non contingens</hi>, idest in oppositum, quod non contingit simul verum esse cum suo opposito, sequitur quod si permutatio sit de mutatione in mutationem, quod semper sit in oppositam mutationem quam appellat non contingentem.
	Et illa transmutatio in quam fit transitus, oportet quod sit de aliquo in aliquid.
	Quare non fiet transitus de permutatione languoris, nisi in oppositam mutationem quae dicitur sanatio.</p>
</div3>

<A NAME="83962"/>
<div3><head>n. 16</head>
<p>Et sic videntur duo contraria sequi: scilicet quod opposita permutatio fiat de una permutatione in quamcumque aliam, et quod non nisi in oppositam.
	Ex quo sequitur ulterius, quod simul dum mutatur aliquid ad unum oppositorum, mutetur in mutationem tamquam in aliud oppositum.
	Quod videtur impossibile: sequitur enim, quod simul intentio naturae tendat in opposita.
	Non igitur est possibile, quod per se mutetur aliquid de una permutatione in aliam.</p>
</div3>

<A NAME="83963"/>
<div3><head>n. 17</head>
<p>Sed per accidens hoc contingit; sicut aliquis permutatur ex reminiscentia in oblivionem, quia subiectum permutatur, quandoque ad unum terminum, quandoque ad alium: non quod sit intentio moventis ad hoc, quod simul dum permutatur in unum, intendat tendere in aliud.</p>
</div3>

<A NAME="83964"/>
<div3><head>n. 18</head>
<p>Deinde cum dicit et adhuc secundam rationem ponit, quae talis est.
	Si permutatio sit permutationis, sicut terminus termini, vel generatio generationis, necesse erit quod ad permutationem non perveniatur nisi per aliam permutationem, sicut ad qualitatem non pervenitur nisi per alterationem praecedentem: et sic ad illam mutationem praecedentem non pervenitur, nisi per aliquam priorem mutationem: et ita procedetur in infinitum.</p>
</div3>

<A NAME="83965"/>
<div3><head>n. 19</head>
<p>Quod esse non potest: quia si ponantur infinitae permutationes hoc modo ordinatae, quod una inducat ad aliam, necesse est priorem esse si posterior sit.
	Ponamus enim quod generationis simpliciter, quae est generatio substantiae, sit quaedam generatio.
	Si ergo generatio simpliciter fiat quandoque et iterum ipsum fieri generationis simpliciter aliquando fiebat, sequetur, quod nondum erat quod fit simpliciter: sed erat generatio secundum aliquid, secundum quod fit ipsa generatio generationis.
	Si itaque et haec generatio aliquando fiebat, cum non sit abire in infinitum, et in infinitis non sit accipere primum, non erit devenire ad primum fieri.
	Si autem prius non est, neque posterius, ut supra dictum est: quare sequetur quod <hi>non sit habitum</hi>, idest, id quod consequenter est.
	Et inde sequitur, quod nihil possit fieri neque moveri neque mutari: quod est impossibile.
	Non igitur possibile est quod mutationis sit mutatio.</p>
</div3>

<A NAME="83966"/>
<div3><head>n. 20</head>
<p>Deinde cum dicit adhuc eiusdem tertiam rationem ponit, quae talis est.
	Motus contrarii sunt eiusdem subiecti, etiam quies et motus, et etiam generatio et corruptio; quia opposita nata sunt fieri circa idem.
	Si igitur aliquod subiectum transmutetur de generatione in corruptionem, simul dum generatur, transmutabitur ad corruptionem; quod est transmutari ad non esse; nam corruptionis terminus est non esse.
	Quod autem transmutatur ad non esse, corrumpitur.
	Sequitur igitur, quod aliquid simul dum fit corrumpatur.</p>
</div3>

<A NAME="83967"/>
<div3><head>n. 21</head>
<p>Sed hoc non potest esse.
	Neque enim dum aliquid fit corrumpitur, neque statim postea corrumpitur.
	Cum enim corruptio sit de esse in non esse, oportebit id quod corrumpitur esse.
	Et sic oportet inter generationem quae est mutatio ad esse, et corruptionem quae est mutatio ad non esse, invenire quietem mediam.
	Et sic non est mutatio de generatione in corruptionem.</p>
</div3>

<A NAME="83968"/>
<div3><head>n. 22</head>
<p>Deinde cum dicit adhuc oportet quartam rationem ponit; quae talis est.
	In omni, quod generatur, oportet duo inveniri, quorum unum est materia eius quod fit, et aliud ad quod terminatur generatio.
	Si ergo generetur generatio, oportet quod generatio et motus habeant materiam talem, quale est alterabile corpus, aut anima, aut aliquid huiusmodi: sed huius materiam non est assignare generationi et motui.</p>
</div3>

<A NAME="83969"/>
<div3><head>n. 23</head>
<p>Similiter etiam oportet in generatione esse aliquid ad quod terminatur mutatio; quia oportet aliquam partem, scilicet materiam eius quod generatur, esse motam ex hoc in hoc: et hoc in quod terminatur motus, non contingit esse motum sed terminum motus.
	Non enim huiusmodi permutationis quae est disciplinatio, est aliqua alia disciplinatio quae ad eam terminetur, quae sit disciplina disciplinationis.
	Quare relinquitur quod non sit generatio generationis.</p>
</div3>

<A NAME="83970"/>
<div3><head>n. 24</head>
<p>Deinde cum dicit quoniam autem concludit principale intentum; dicens, quod quia motus non potest esse neque in genere substantiae, neque in ad aliquid, neque in agere et pati, relinquitur quod motus sit secundum quale et quantum et ubi.
	In his enim generibus contingit esse contrarietatem quae est inter terminos motus, ut ostensum est.</p>
</div3>

<A NAME="83971"/>
<div3><head>n. 25</head>
<p>Sed quia qualitas quandoque dicitur de forma substantiali, subiungitur quod cum motus dicitur esse in quali, non intelligitur significare substantiam secundum quod differentia substantialis praedicatur in eo quod quale; sed de quali secundum quod dicitur aliquid pati, vel impassibile esse.
	Non enim est proprie alteratio nisi secundum passibiles qualitates, ut in septimo physicorum probatur.</p>
</div3>

<A NAME="83972"/>
<div3><head>n. 26</head>
<p>Deinde cum dicit immobile autem ostendit quot modis dicitur immobile.
	Et ponit tres modos: quorum primus est, quod immobile dicitur id quod omnino est impossibile moveri, sicut Deus est immobilis.</p>
</div3>

<A NAME="83973"/>
<div3><head>n. 27</head>
<p>Secundus modus est secundum quod dicitur immobile, id quod vix non potest moveri, sicut saxum magnum.</p>
</div3>

<A NAME="83974"/>
<div3><head>n. 28</head>
<p>Tertius modus est secundum quod dicitur immobile id quod natum est moveri, sed tunc non possit moveri, quando natum est, et ubi natum est moveri, et sicut natum est moveri.
	Et hoc solum immobile dicitur proprie quiescere, quia quies est contraria motui.
	Unde oportet quod quies sit privatio motus in susceptivo motus.</p>

</div3></div2>
<div2 n="13"><head>Lectio 13</head>
<A NAME="83975"/>
<div3><head>n. 1</head>
<p>Notificat quae circumstant motum, et praecipue motum localem.
	Et primo notificat ea.
	Secundo inducit quaedam corollaria ex dictis, ibi, quare palam.
	Dicit ergo primo, quod simul secundum locum dicuntur quaecumque sunt in <hi>uno loco primo</hi>, idest proprio.
	Si enim aliqua sunt in uno loco communi, non propter hoc dicuntur esse simul: sic enim omnia, quae continentur caeli ambitu, dicerentur esse simul.</p>
</div3>

<A NAME="83976"/>
<div3><head>n. 2</head>
<p>Seorsum autem dicuntur quaecumque sunt in alio et alio loco.</p>
</div3>

<A NAME="83977"/>
<div3><head>n. 3</head>
<p>Tangi autem adinvicem dicuntur, quorum ultima sunt simul; puta duo corpora quorum superficies coniunguntur.</p>
</div3>

<A NAME="83978"/>
<div3><head>n. 4</head>
<p>Medium autem inter duo est, in quod id quod continuo permutatur, natum est prius pervenire quam in ultimum.
	Sicut si motus continuus de a in c, prius veniet in b, id quod mutatur, quam in c.</p>
</div3>

<A NAME="83979"/>
<div3><head>n. 5</head>
<p>Contrarium vero secundum locum est, quod est plurimum distans secundum rectam lineam.
	Non enim distantia plurima potest mensurari secundum lineam curvam, eo quod inter duo puncta possunt designari infinitae decisiones circulorum dissimiles.
	Sed inter duo puncta non potest esse nisi una linea recta.
	Mensuram autem oportet esse certam et determinatam.
	Plurimum autem distans in locis invenitur secundum naturam sursum et deorsum, quae sunt medium et extremum mundi.</p>
</div3>

<A NAME="83980"/>
<div3><head>n. 6</head>
<p>Consequenter autem dicitur quod est post aliquod primum principium; sive attendatur ordo secundum positionem, sive secundum speciem, sicut binarius est post unitatem, sive qualitercumque aliter.
	Adhuc autem oportet quod nihil eiusdem generis sit medium inter id quod est consequenter et id cui consequenter est.
	Sicut lineae sunt consequenter alicui lineae, et unitates alicui unitati, et domus alicui domui consequenter.
	Sed nihil prohibet inter duo, quorum unum se habet consequenter ad alterum, esse aliquid medium alterius generis; puta si inter duas domus sit unus equus medius.
	Et ad manifestandum praemissam divisionem subiungit, quod illud quod dicitur consequenter, oportet quod sit consequenter respectu alicuius, et quod sit aliquod posterius.
	Unum enim non se habet consequenter ad duo, cum sit prius, neque nova luna ad secundam, sed e converso.</p>
</div3>

<A NAME="83981"/>
<div3><head>n. 7</head>
<p>Deinde dicit quod habitum dicitur illud quod est consequenter et tangit; puta si duo corpora sint ordinata, quorum unum alterum tangat.</p>
</div3>

<A NAME="83982"/>
<div3><head>n. 8</head>
<p>Deinde dicit quod, cum omnis permutatio sit inter opposita, et opposita inter quae est permutatio sint contraria et contradictoria, ut ostensum est; et cum contradictionis nullum sit medium: manifestum est quod inter sola contraria oportet esse medium, cum medium sit inter extrema motus, ut ex definitione superius posita patet.
	Hoc autem bene inducit.
	Quia enim dixerat quod consequenter sunt, inter quae non est medium, conveniens fuit ut ostenderetur inter quae potest esse medium.</p>
</div3>

<A NAME="83983"/>
<div3><head>n. 9</head>
<p>Deinde ostendit quid sit continuum: et dicit, quod continuum addit aliquid supra habitum.
	Et dicit quod continuum est cum utriusque eorum, quae se tangunt, et quae simul sunt, sit unus et idem terminus, sicut partes lineae continuantur ad punctum.</p>
</div3>

<A NAME="83984"/>
<div3><head>n. 10</head>
<p>Deinde cum dicit quare palam inducit tria corollaria ex praemissis.
	Quorum primum est, quod continuum est in illis ex quibus natum est fieri unum secundum contactum.
	Et hoc ideo est, quia continuum requirit identitatem termini.</p>
</div3>

<A NAME="83985"/>
<div3><head>n. 11</head>
<p>Secundum corollarium est, quod inter ista tria, consequenter, contactum et continuum, prius et communius est quod est consequenter.
	Non enim omne quod est consequenter tangit, sed omne quod tangit est consequenter.
	Oportet enim contacta secundum positionem esse ordinata, et nihil eorum esse medium.
	Et similiter tangens est prius et communius ens quod continuum; quia si est continuum, est necesse quod tangat.
	Quod enim est unum, necesse est esse simul; nisi forte intelligatur in hoc, quod est esse simul, pluralitas.
	Sic enim continuum non esset contactum.
	Sed eo modo quo id quod est unum est simul, necesse est continuum esse tangens.
	Sed non sequitur, si tangit, quod sit continuum; sicut non sequitur quod si aliqua sunt simul, quod sint unum.
	Sed in quibus non est contactus <hi>non est nascentia</hi>, idest naturalis coniunctio, quae est proprie continuorum.</p>
</div3>

<A NAME="83986"/>
<div3><head>n. 12</head>
<p>Tertium corollarium est, quod punctus et unitas non sunt idem, ut Platonici posuerunt, dicentes quod punctum est unitas habens positionem.
	Et quod non sint idem, patet ex duobus.
	Primo quidem, quia secundum puncta est contactus, non autem secundum unitates, sed consequenter se habent adinvicem.
	Secundo, quia inter duo puncta semper est aliquid medium, ut probatur in sexto physicorum.
	Sed inter duas unitates necesse non est aliquid esse medium.</p>
</div3>
</div2>

</div1>
<div1 n="12"><head>Liber 12</head>
<div2 n="1"><head>Lectio 1</head>
<A NAME="83987"/>
<div3><head>n. 1</head>
<p>Postquam philosophus in praecedenti libro recollegerat quae ante dicta erant tam in hoc libro quam in libro physicorum de entibus imperfectis, in hoc libro intendit recolligere quae dicta sunt de ente simpliciter idest, de substantia, tam in septimo et in octavo huius, quam etiam in primo physicorum, et addere id quod deest ad complendam considerationem de substantiis.
	Et dividitur in partes duas.
	In prima ostendit quod ad istam scientiam pertinet considerare praecipue de substantia.
	In secunda de substantia determinat, ibi, substantiae vero tres.
	Circa primum duo facit.
	Primo proponit quod intendit; dicens quod in hac scientia <hi>est theoria</hi>, idest consideratio principalis de substantia.
	Nam cum ista scientia, utpote prima, et quae sapientia dicitur, principia prima entium inquirat, necesse est quod in hac scientia inquirantur principaliter principia et causae substantiarum.
	Nam ista sunt principia entium prima.
	Quomodo autem differant principium et causa, in quinto habitum est.</p>
</div3>

<A NAME="83988"/>
<div3><head>n. 2</head>
<p>Etenim et si probat propositum quatuor modis.
	Primo per hoc quod substantia est prior aliis entibus.
	Unde scientia prima, de primo ente debet principaliter determinare.
	Quod autem substantia sit prima inter omnia entia, manifestat per simile in rebus sensibilibus, in quibus invenitur ordo inter aliqua dupliciter.
	Uno modo secundum quod partes alicuius totius habent ordinem adinvicem, sicut in animali pars prima est cor, et in domo fundamentum.
	Alio modo secundum quod aliqua sunt consequenter se habentia, ex quibus non fit unum vel continuitate vel contactu.
	Sicut in exercitu dicitur prima acies, et secunda acies.
	Sicut igitur in aliquo toto est aliqua prima pars, et sicut iterum in his quae consequenter se habent, est aliquod primum, ita substantia est primum inter omnia alia entia.
	Et hoc est quod dicit, <hi>quod si omne</hi>, idest universitas entium sit quoddam totum, substantia est prima pars, sicut fundamentum in domo.
	Et si entia se habent sicut ea quae sunt consequenter, ita etiam substantia erit primum, et deinde quantitas, et qualitas, et alia genera.</p>
</div3>

<A NAME="83989"/>
<div3><head>n. 3</head>
<p>Averrois autem non attendens hoc secundum similitudinem dici, quia consideravit non posse cadere in alicuius mentem, quod omnia alia genera entium essent sicut partes unius totius continui, divertit a plano sensu literae in aliam expositionem, dicens per haec duo Aristotelem intendisse duplicem habitudinem quam contingit opinari in entibus; scilicet vel quod habeant se sicut ea quae sunt unius naturae et unius generis, quod esset si ens esset commune genus eorum vel qualitercumque communitatem habens ad ea.
	Et hoc intelligit cum dicit, <hi>si ut totum quoddam</hi>.
	Vel quod habeant se adinvicem sicut quae in nullo communi conveniunt.
	Et hoc intellexit cum dixit, <hi>et si in eo quod consequenter</hi> et cetera.
	Utrolibet enim modo sequitur quod substantia sit prior aliis entibus.</p>
</div3>

<A NAME="83990"/>
<div3><head>n. 4</head>
<p>Deinde cum dicit similiter autem secundo modo probat idem; dicens, quod quantitas et qualitas et huiusmodi non sunt simpliciter entia, ut infra dicetur.
	Nam ens dicitur quasi esse habens, hoc autem solum est substantia, quae subsistit.
	Accidentia autem dicuntur entia, non quia sunt, sed quia magis ipsis aliquid est; sicut albedo dicitur esse, quia eius subiectum est album.
	Ideo dicit, quod non dicuntur simpliciter entia, sed entis entia, sicut qualitas et motus.</p>
</div3>

<A NAME="83991"/>
<div3><head>n. 5</head>
<p>Nec est mirum, si accidentia dicuntur entia, cum non sint simpliciter entia, quia etiam privationes et negationes dicuntur quodammodo entia, sicut non album et non rectum.
	Dicimus enim quod non album est; non quia non album esse habeat, sed quia subiectum aliquod est albedine privatum.
	Hoc igitur commune est inter accidentia et privationes, quia de utrisque dicitur ens ratione subiecti.
	Sed in hoc differunt, quia subiectum secundum accidentia habet esse aliquale, secundum vero privationes non habet esse aliquale, sed est deficiens ab esse.</p>
</div3>

<A NAME="83992"/>
<div3><head>n. 6</head>
<p>Sic igitur, cum accidentia non sint simpliciter entia, sed solum substantiae, haec scientia, quae considerat ens inquantum est ens, non considerat principaliter accidentia, sed substantias.</p>
</div3>

<A NAME="83993"/>
<div3><head>n. 7</head>
<p>Deinde cum dicit amplius nihil tertio modo probat, quia scilicet alia entia non possunt separari a substantia.
	Accidentia enim non possunt esse nisi in subiecto.
	Et ideo in consideratione substantiae includitur consideratio accidentium.</p>
</div3>

<A NAME="83994"/>
<div3><head>n. 8</head>
<p>Deinde cum dicit testantur autem quarto probat idem, dicens, quod etiam philosophi antiqui testantur ipso facto, quod philosophi consideratio est de substantiis; quia quaerentes causas entis, quaerunt causas substantiae solum.
	Et hoc fecerunt et quidam moderni, sed tamen differenter.
	Non enim quaerebant principia et elementa et causas eodem modo, sed diversimode.
	Nam moderni, scilicet Platonici, dicunt universalia magis esse substantias quam particularia.
	Dicunt enim, genera, quae sunt universalia, magis esse principia et causas substantiarum quam particularia.
	Et hoc ideo, quia logice inquirebant de rebus.
	Universalia enim, quae secundum rationem sunt abstracta a sensibilibus, credebant etiam in rerum natura abstracta fore, et principia particularium.
	Sed antiqui philosophi ut Democritus et Empedocles, posuerunt substantias et principia rerum esse particularia, ut ignem et terram; non autem hoc commune, quod est corpus.</p>

</div3></div2>
<div2 n="2"><head>Lectio 2</head>
<A NAME="83995"/>
<div3><head>n. 1</head>
<p>Postquam ostendit quod consideratio philosophi principaliter de substantiis est, hic incipit de substantiis determinare: et dividitur in partes duas.
	In prima dividit substantiam.
	In secunda de partibus divisionis determinat, ibi, sensibilis vero substantia.
	Dicit ergo primo, quod tres sunt substantiae.
	Una quidem est sensibilis, quae in duo genera dividitur.
	Nam substantiarum sensibilium quaedam sunt sempiternae, scilicet corpora caelestia, quaedam vero sunt corruptibiles.
	Substantia vero sensibilis et corruptibilis nota est omnibus, sicut sunt plantae et animalia.</p>
</div3>

<A NAME="83996"/>
<div3><head>n. 2</head>
<p>Sed <hi>alia substantia sensibilis</hi>, scilicet sempiterna, est cuius principia quaerere intendimus in hoc libro; scilicet si unum sit eorum principium vel multa.
	Hoc enim inquiret considerando de substantiis separatis, quae sunt principia moventia et fines corporum caelestium, ut infra patebit.
	Ponit autem hic large elementa loco principiorum.
	Nam elementum proprie non est nisi causa intrinseca.</p>
</div3>

<A NAME="83997"/>
<div3><head>n. 3</head>
<p>Tertium vero genus est substantiae immobilis, quae non est sensibilis.
	Et haec non est omnibus manifesta, sed quidam ponunt eam esse separabilem a sensibilibus.
	Quorum opinio diversificatur.
	Quidam enim dividunt substantiam separabilem in duo genera: scilicet in species, quas vocant ideas, et mathematica.
	Sicut enim invenitur secundum rationem duplex modus separationis: unus quo separantur mathematica a materia sensibili, alius quo separantur universalia a particularibus: ita et secundum rem ponebant et universalia esse separata, quae dicebant species, et etiam mathematica.
	Sed quidam haec duo, scilicet species et mathematica, in unam naturam reducebant.
	Utrique igitur hi erant Platonici.
	Sed alii, scilicet Pythagorici, non ponebant species, sed solum mathematica.</p>
</div3>

<A NAME="83998"/>
<div3><head>n. 4</head>
<p>Inter haec autem tria genera substantiarum hoc differt: quia substantiae sensibiles, sive sint corruptibiles sive perpetuae, pertinent ad considerationem naturalis philosophiae, quae determinat de ente mobili.
	Huiusmodi enim substantiae sensibiles sunt in motu.
	Substantia autem separabilis et immobilis pertinet ad considerationem alterius scientiae, et non ad eamdem, si tamen nullum principium sit commune utrisque substantiis: quia si in aliquo conveniant, pertinebit utrarumque substantiarum consideratio ad illam scientiam, quae illud commune considerat.
	Et ideo naturalis scientia considerat solum de substantiis sensibilibus, inquantum sunt in actu et in motu.
	Et ideo tam de his etiam quam de substantiis immobilibus considerat haec scientia, inquantum communicant in hoc quod sunt entia et substantiae.</p>
</div3>

<A NAME="83999"/>
<div3><head>n. 5</head>
<p>Deinde cum dicit sensibilis vero determinat de praemissis substantiis.
	Et primo de substantia sensibili.
	Secundo de substantiis immobilibus, ibi, sed quoniam tres sunt.
	Prima dividitur in duas.
	In prima inquirit principia substantiae sensibilis.
	In secunda inquirit utrum sint eadem principia substantiae et aliorum generum, ibi, causae vero et principia.
	Circa primum duo facit.
	Primo inquirit de materia.
	Secundo de forma, ibi, tres vero causae et tria principia.
	Circa primum duo facit.
	Primo determinat veritatem de materia.
	Secundo solvit dubitationem, ibi, dubitabit autem aliquis ex quo.
	Circa primum duo facit.
	Primo enim manifestat materiam esse in sensibilibus, et quale ens sit.
	Secundo, quomodo diversimode invenitur in diversis substantiis sensibilibus, ibi, omnia vero materiam habent.
	Circa primum duo facit.
	Primo quod dictum est.
	Secundo solvit argumentum ex quo aliqui antiqui negaverunt generationem, ibi, quoniam autem duplex.
	Circa primum duo facit.
	Primo ostendit materiam esse in sensibilibus.
	Secundo vero ostendit quale ens sit materia, ibi, si itaque transmutationes.
	Dicit ergo primo, quod substantia sensibilis est mutabilis, ut dictum est.
	Omnis autem mutatio est ex oppositis, aut ex mediis, ut supra ostensum est.
	Non autem est mutatio ex quibuscumque oppositis: fit enim album ex non albo, non tamen ex quolibet non albo: nam vox est non album; sed corpus non fit album ex voce, sed ex non albo, quod est nigrum vel medium.
	Et ideo dicit quod mutatio fit ex opposito, quod est contrarium.
	Nec est instantia de substantia in qua fit mutatio, cum tamen substantiae nihil sit contrarium; quia in substantia est privatio quae quodammodo computatur inter contraria, ut in decimo ostensum est.</p>
</div3>

<A NAME="84000"/>
<div3><head>n. 6</head>
<p>Quia igitur omnis mutatio est de contrario in contrarium, necesse est subesse aliquod subiectum, quod possit mutari de contrario in contrarium.
	Et hoc philosophus probat dupliciter.
	Primo quidem, quia unum contrariorum non transmutatur in alterum; non enim ipsa nigredo fit albedo.
	Unde, si debeat fieri transmutatio de nigro in album, oportet aliquid esse praeter nigredinem quod fiat album.</p>
</div3>

<A NAME="84001"/>
<div3><head>n. 7</head>
<p>Alio modo probat idem ex hoc, quod in qualibet transmutatione invenitur aliquid manens; sicut in transmutatione, quae est de nigro in album, corpus manet; aliud vero, scilicet contrarium, ut puta nigrum, non manet.
	Unde manifestum est, quod materia est aliquid tertium praeter contraria.</p>
</div3>

<A NAME="84002"/>
<div3><head>n. 8</head>
<p>Deinde cum dicit si itaque ostendit cuiusmodi ens sit materia; et dicit, quod transmutationes sunt quatuor: generatio quidem et corruptio simplex secundum substantiam; et augmentum et diminutio secundum quantitatem; alteratio secundum passionem, quae est tertia species qualitatis; <hi>latio</hi>, idest loci mutatio, secundum ubi.
	Et manifestum est, quod omnes istae transmutationes erunt secundum contrarietates, quae sunt secundum unumquodque horum generum: ut puta, alteratio in contrarietatem qualitatis; augmentum in contrarietatem quantitatis, et sic de aliis.
	Et ita, cum in qualibet transmutatione sit quoddam tertium praeter contrarium, quod dicitur materia, necesse est, quod id quod transmutatur, sive subiectum transmutationis, quantum est de se, sit in potentia ad utrumque contrarium.
	Aliter enim non esset susceptivum utriusque, nec posset de uno in aliud transmutari.
	Sicut igitur corpus, quod transmutatur de albedine in nigredinem, inquantum est corpus, est in potentia ad utrumque, ita materia in generatione substantiae, quae est subiectum generationis et corruptionis, quantum est de se, est in potentia ad formam et privationem, nec formam nec privationem, quantum est de se, actu habens.</p>
</div3>

<A NAME="84003"/>
<div3><head>n. 9</head>
<p>Deinde cum dicit quoniam autem hic philosophus secundum veritatem determinat de ipsa materia.
	Circa quod duo facit.
	Primo solvit dubitationem.
	Secundo ostendit quomodo aliqui antiqui dixerunt simile praedictae solutioni, ibi, et hoc est Anaxagorae.
	Solvit autem hanc dubitationem antiquorum naturalium philosophorum, qui removebant generationem propter hoc, quod non credebant quod posset aliquid fieri ex non ente, quia ex nihilo fit nihil; nec etiam ex ente, quia sic esset antequam fieret.</p>
</div3>

<A NAME="84004"/>
<div3><head>n. 10</head>
<p>Hanc ergo dubitationem philosophus solvit, ostendendo qualiter aliquid fit ex ente et ex non ente; dicens, quod duplex est ens, scilicet ens actu, et ens potentia.
	Omne igitur, quod transmutatur, transmutatur ex ente in potentia in actu ens; sicut cum aliquid alteratur ex albo in potentia in actu album.
	Et similiter est in motu ipsius augmenti et decrementi; quia transmutatur aliquid de potentia magno vel parvo, in actu magnum vel parvum.
	Unde et in genere substantiae fiunt omnia ex non ente et ente.
	Ex non ente quidem secundum accidens, inquantum fit aliquid ex materia subiecta privationi, secundum quam dicitur non ens.
	Sed per se fit aliquid ex ente, non autem in actu, sed in potentia, scilicet ex materia, quae est ens in potentia, ut supra ostensum est.</p>
</div3>

<A NAME="84005"/>
<div3><head>n. 11</head>
<p>Sciendum est autem, quod praedictae positioni antiquorum naturalium negantium generationem et dicentium, quod generatio non est aliud quam alteratio, voluerunt obviare quidam posteriores dicentes generationem esse per segregationem ab aliquo mixto et confuso.</p>
</div3>

<A NAME="84006"/>
<div3><head>n. 12</head>
<p>Philosophus ergo tertio cum dicit et hoc est ostendit quod etiam omnes sic dicentes, aliquid simile praedictae positioni dicere voluerunt, sed non attingunt.
	Dicit ergo quod hoc, scilicet materia quae est ens in potentia ad omnia, esse illud unum quod Anaxagoras posuit.
	Dicebat enim quod omne quod generatur ex aliquo, est in eo ex quo generatur.
	Et sic a principio omnia erant mixta in quodam uno, nesciens distinguere inter potentiam et actum.
	Sed dignius est ponere materiam, in qua omnia sunt in potentia, quam ponere omnia simul in actu, ut videtur ex verbis Anaxagorae.
	Et hoc est quod Empedocles dixit, quod a principio omnia erant mixta et confusa per amicitiam, et postea lis segregavit.
	Et similiter Anaximander dixit, quod in uno confuso praeexstiterant omnia contraria.
	Et Democritus etiam dixit, quod omnia, quae fiunt, prius erant in potentia, sed non in actu.
	Unde manifestum est, quod omnes isti philosophi tetigerunt quodammodo materiam, sed non perfecte ad eam pervenerunt.</p>
</div3>

<A NAME="84007"/>
<div3><head>n. 13</head>
<p>Deinde cum dicit omnia vero ostendit, quod non eodem modo materia est in omnibus substantiis sensibilibus; dicens, quod quaecumque transmutantur, oportet quod habeant materiam, sed aliam et aliam.
	Ea enim quae <hi>transmutantur secundum substantiam</hi>, idest quae generantur et corrumpuntur, habent materiam, quae est subiectum generationis et corruptionis; quae scilicet de se est in potentia ad formas et ad privationes.
	Sed corpora caelestia, quae sunt sempiterna et ingenerabilia, sed mobilia secundum locum, habent quidem materiam, sed non quae est subiectum generationis, aut quae sit in potentia ad formam et privationem, sed quae est in potentia ad terminos motus localis qui sunt, unde incipit motus, et quo motus intendit.</p>
</div3>

<A NAME="84008"/>
<div3><head>n. 14</head>
<p>Deinde cum dicit dubitabit autem solvit quamdam dubitationem circa praedeterminata; dicens, quod aliquis potest dubitare, cum generatio sit transmutatio de non ente in ens, ex quo non ente in ens fit generatio.
	Dicitur enim non ens tripliciter.
	Uno modo quod nullo modo est; et ex tali non ente non fit generatio, quia ex nihilo nihil fit secundum naturam.
	Alio modo dicitur non ens ipsa privatio, quae consideratur in aliquo subiecto: et ex tali non ente fit quidem generatio, sed per accidens, inquantum scilicet generatio fit ex subiecto, cui accidit privatio.
	Tertio modo dicitur non ens ipsa materia, quae, quantum est de se, non est ens actu, sed ens potentia.
	Et ex tali non ente fit generatio per se.
	Et hoc est quod dicit, quod si aliquod non ens est ens in potentia, ex tali, scilicet non ente, fit generatio per se.</p>
</div3>

<A NAME="84009"/>
<div3><head>n. 15</head>
<p>Quamvis autem generatio fiat ex non ente quod est in potentia, non tamen fit quodlibet ex quocumque; sed diversa fiunt ex diversis materiis.
	Unumquodque enim generabilium habet materiam determinatam ex qua fit, quia formam oportet esse proportionatam materiae.
	Licet enim materia prima sit in potentia ad omnes formas, tamen quodam ordine suscipit eas.
	Per prius enim est in potentia ad formas elementares, et eis mediantibus secundum diversas proportiones commixtionum est in potentia ad diversas formas: unde non potest ex quolibet immediate fieri quodlibet, nisi forte per resolutionem in primam materiam.</p>
</div3>

<A NAME="84010"/>
<div3><head>n. 16</head>
<p>Et hoc est contra Anaxagoram qui posuit quod quodlibet fit ex quolibet.
	Nec ad hoc asserendum sufficit quod posuit omnia esse simul a principio.
	Oportet enim quod res differant in materia secundum quod diversis diversae sunt materiae.
	Quomodo enim essent facta infinita, et non unum tantum, si una esset materia omnium secundum positionem Anaxagorae? Posuit enim Anaxagoras esse unum agens, scilicet intellectum.
	Unde et si materia est una, necesse est etiam quod factum sit unum, scilicet id ad quod materia erat in potentia.
	Ubi enim est unum agens et una materia, necesse est esse unum factum, ut in decimo habitum est.</p>
</div3>

<A NAME="84011"/>
<div3><head>n. 17</head>
<p>Haec autem ratio procedit contra Anaxagoram inquantum ponebat intellectum indigere materia ad faciendum res.
	Si autem ponat primum rerum principium intellectum, qui ipsam materiam producat, primum principium diversitatis rerum erit ex ordine apprehenso ab intellectu praedicto, qui secundum quod res diversas producere intendit, instituit materias diversas aptas diversitati rerum.</p>

</div3></div2>
<div2 n="3"><head>Lectio 3</head>
<A NAME="84012"/>
<div3><head>n. 1</head>
<p>Postquam philosophus determinavit de materia, hic determinat de forma.
	Et circa hoc duo facit.
	Primo determinat de ea secundum se.
	Secundo per comparationem ad substantiam compositam, ibi, substantiae autem tres sunt et cetera.
	Circa primum tria facit.
	Primo proponit formam esse principium; dicens, quod tres sunt causae et tria principia substantiae mutabilis.
	Duo enim sunt contraria: quorum unum <hi>est species</hi>, idest forma, et aliud est privatio, quae quodammodo est contrarium; tertium autem est materia.
	Iam enim ostensum est, quod in omni transmutatione oportet esse subiectum, et duo contraria.
	Unde necesse est quod in generatione substantiae haec requirantur.</p>
</div3>

<A NAME="84013"/>
<div3><head>n. 2</head>
<p>Secundo ibi, postea quia ostendit, quod forma non generatur, sicut nec materia; dicens quod materia nec <hi>species fit</hi>, idest generatur.
	Sed hoc intelligi oportet de ultima materia et de ultima forma.
	Nam materia aliqua generatur; scilicet quae est subiectum alterationis; est enim substantia composita.</p>
</div3>

<A NAME="84014"/>
<div3><head>n. 3</head>
<p>Quod autem nec forma ultima nec materia ultima generentur, sic probat.
	In omni transmutatione oportet esse aliquid subiectum transmutationis, quod est materia, et aliquid a quo transmutatur, quod est principium movens, et aliquid in quod transmutatur, quod est species et forma.
	Si ergo ipsa forma et materia generentur, puta si non solum generetur hoc totum, quod est aes rotundum, sed etiam ipsa rotunditas, et ipsum aes, sequetur quod tam forma quam materia habeant materiam et formam, et sic ibitur in infinitum in materiis et formis; quod est impossibile.
	Necesse est itaque stare in generatione, ut scilicet ultima forma et ultima materia non generentur.</p>
</div3>

<A NAME="84015"/>
<div3><head>n. 4</head>
<p>Postea quia tertio dicit, quod res acquirunt formam ex agentibus similibus; dicens, quod quaecumque substantia fit <hi>ex agente univoco</hi>, idest simili secundum formam.
	Omnes enim substantiae, quae generantur, generantur aut a natura, aut ab arte, aut a fortuna, aut <hi>automato</hi>, idest casu, idest per se vano.
	Differt autem ars a natura, quia ars est principium agendi in alio, natura autem est principium actionis et motus in eo in quo est.
	Manifestum est autem, quod ea quae generantur ab arte, fiunt ex sibi simili.
	Aedificator enim, per formam domus quam habet in mente, facit domum quae est in materia.
	Et idem etiam apparet in natura; quia homo generat hominem.
	In quibusdam autem hoc non videtur.
	Non enim generantur ex sibi similibus in specie; sicut calidum in corporibus inferioribus generatur a sole non calido.
	Sed licet non sit similitudo secundum speciem, oportet tamen esse aliquam similitudinem, sed tamen imperfectam; quia materia inferiorum non potest pertingere ad perfectam similitudinem superioris agentis.
	Et cum ita sit in his quae fiunt ab arte et natura, manifestum est quod unumquodque generatur a suo simili.</p>
</div3>

<A NAME="84016"/>
<div3><head>n. 5</head>
<p>Nam <hi>reliquae causae</hi>, scilicet fortuna et casus, sunt quasi defectus et privationes naturae et artis.
	Nam fortuna est intellectus agens praeter intentionem, et casus natura agens praeter intentionem.
	Unde ea quae fiunt a fortuna et casu, non assimilantur suis agentibus, cum fortuna et casus non sint causae per se, sed per accidens: et ideo quodammodo animalia, quae generantur ex putrefactione, videntur fieri casu, inquantum non fiunt ex sibi similibus secundum speciem.
	Neque etiam habent causam determinatam agentem in istis inferioribus, sed solum causam agentem superiorem.</p>
</div3>

<A NAME="84017"/>
<div3><head>n. 6</head>
<p>Deinde cum dicit substantiae autem determinat de forma per comparationem ad substantiam compositam; et circa hoc tria facit.
	Primo dividit substantiam in materiam et formam et compositum, dicens quod substantiae sunt tres.
	Materia, quantum ad id quod apparet, videtur esse substantia et hoc aliquid.
	Unde primi naturales solam materiam posuerunt esse substantiam.
	Et hoc ideo quia viderunt quod in artificialibus quae fiunt per contactum, et non per naturalem unionem, sola materia et subiectum videtur esse substantia: nam formae artificiales sunt accidentia.
	Item natura rei videtur esse substantia et hoc aliquid; natura autem rei est in quam terminatur naturalis generatio, idest forma, quae est quasi habitus quidam.
	Item tertia substantia est illa, quae componitur ex materia et forma, sicut sunt singularia, ut Callias et Socrates.</p>
</div3>

<A NAME="84018"/>
<div3><head>n. 7</head>
<p>Secundo ibi, in quibusdam dicit, quod in aliquibus formis manifestum est, quod non sunt praeter substantiam compositam; sicut forma domus non est praeter materiam.
	Forma enim domus est accidens, et materia domus est substantia: accidens autem non est nisi in substantia.</p>
</div3>

<A NAME="84019"/>
<div3><head>n. 8</head>
<p>Sed hoc dico, nisi accipiatur forma domus, <hi>ut ars</hi>, idest prout est in mente artificis.
	Sic enim est praeter materiam.
	Sed harum formarum artificialium prout sunt in mente artificis, nec est generatio nec corruptio.
	Domus enim, quae est sine materia in anima, et sanitas, et omnia huiusmodi, alio modo incipiunt esse et desinunt quam per corruptionem et generationem; scilicet per disciplinam, aut per inventionem.</p>
</div3>

<A NAME="84020"/>
<div3><head>n. 9</head>
<p>Sed, si aliquae formae sunt praeter substantiam compositam, hoc erit verum in formis naturalibus, quae substantiae sunt.
	Unde Plato non male dixit, <hi>quod species</hi>, idest formae separatae, sunt formae quae sunt per naturam.
	Dico autem quod non simpliciter bene dixit, sed si sunt species aliae aliquae ab istis sensibilibus, quae sunt caro, caput et huiusmodi, quae sunt materia ultima substantiae particularis compositae, quae est maxime substantia.</p>
</div3>

<A NAME="84021"/>
<div3><head>n. 10</head>
<p>Tertio ibi, moventes quidem ostendit, quod formae universales non sunt praeter substantiam compositam; et circa hoc duo facit.
	Primo manifestat propositum, assignans differentiam inter causas formales et causas moventes.
	Et dicit, quod causae moventes praeexistunt rebus factis.
	Et hoc necessarium est; quia causae moventes sunt principia motus, qui terminatur ad rem factam.
	Sed causa formalis, quae est causa quasi ratio rei, simul incipit esse cum re cuius est forma.
	Tunc enim incipit esse sanitas, quando homo sanatur; et tunc incipit esse figura sphaerae aereae, quando fit sphaera aerea.
	Unde manifestum est, quod formae non sunt separatae a substantiis compositis; quia si essent separatae, oporteret quod essent sempiternae, cum non sint talium per se neque generatio, neque corruptio, ut ostensum est: et sic praeessent substantiis his, quarum sunt formae.</p>
</div3>

<A NAME="84022"/>
<div3><head>n. 11</head>
<p>Sed quamvis formae non praeexistant substantiis compositis, perscrutandum tamen est, si aliqua forma remaneat posterius, corrupta substantia composita.
	In quibusdam enim formis nihil prohibet quod remaneant post substantiam compositam.
	Puta, si dicamus animam esse talem.
	Non tamen omnis anima, sed solus intellectus.
	Forsitan enim impossibile est omnem animam esse talem, ut remaneat corrupto corpore; quia aliae partes animae non habent operationem sine organis corporeis, intellectus autem non operatur per organum.
	Dicit autem, forsan, quia non erat praesentis intentionis hoc demonstrare, sed hoc pertinet ad scientiam de anima.
	Et sicut aliae partes animae ab intellectu non remanent post substantiam compositam, ita etiam nec aliae formae rerum corruptibilium.</p>
</div3>

<A NAME="84023"/>
<div3><head>n. 12</head>
<p>Considerandum autem hanc sententiam esse Aristotelis de anima intellectiva quod non fuerit ante corpus, ut Plato posuit, neque etiam destruitur destructo corpore, ut antiqui naturales posuerunt, non distinguentes inter intellectum et sensum.
	Non enim excipit animam intellectivam a generalitate aliarum formarum, quantum ad hoc quod formae non praeexistunt substantiis compositis; sed solum quantum ad hoc quod non remanent post substantias compositas.</p>
</div3>

<A NAME="84024"/>
<div3><head>n. 13</head>
<p>Ex quo etiam patet quod non potest hoc depravari, sicut quidam depravare conantur dicentes intellectum possibilem tantum, vel agentem tantummodo esse incorruptibilem.
	Tum quia ponunt intellectum, quem dicunt esse incorruptibilem, sive sit intellectus possibilis sive agens, esse quamdam substantiam separatam, et sic non est forma.
	Tum etiam quia si sit forma, sicut remanet corrupto corpore, ita etiam praeexistit corpori.
	Et quantum ad hoc non esset differentia inter ponentes intellectum separatum esse formam hominis, et ponentes species separatas esse formas rerum sensibilium.
	Quod Aristoteles hic excludere intendit.</p>
</div3>

<A NAME="84025"/>
<div3><head>n. 14</head>
<p>Palam itaque secundo excludit rationem propter quam ponebant ideas separatas.
	Ad hoc enim dicebant Platonici esse necessarium ponere ideas, ut substantiae particulares sensibiles ad earum similitudines formarentur.
	Sed hoc non est necessarium; quia in istis inferioribus invenitur causa sufficiens formationis omnium eorum quae fiunt.
	Nam agens naturale agit sibi simile.
	Homo enim generat hominem; non quidem universalis singularem, sed singularis singularem.
	Unde non est necessarium ponere hominem universalem esse separatum, a quo hic homo singularis formam speciei accipiat vel participet.
	Et similiter manifestum est in his quae fiunt secundum artem; quia ars medicinalis est quaedam ratio sanitatis et similitudo in anima, ut etiam supra ostensum est.</p>

</div3></div2>
<div2 n="4"><head>Lectio 4</head>
<A NAME="84026"/>
<div3><head>n. 1</head>
<p>Postquam philosophus determinavit de principiis substantiae sensibilis, nunc intendit inquirere utrum sint eadem principia substantiarum et aliorum generum, aut alia et alia.
	Manifestum enim est, quod si sunt eadem, assignatis principiis substantiae, assignata sunt principia omnium aliorum generum.
	Et circa hoc tria facit.
	Primo proponit veritatem.
	Secundo subiungit inquisitionem de veritate proposita, ibi, dubitabit autem quis.
	Tertio recapitulando recolligit veritatem, ibi, quaerere.
	Dicit ergo primo, quod quodammodo sunt alia aliorum et principia et causae, et quodammodo sunt eadem omnium, secundum universalitatem, et secundum proportionem.</p>
</div3>

<A NAME="84027"/>
<div3><head>n. 2</head>
<p>Deinde cum dicit dubitabit autem inquirendo discutit veritatem praemissam; et circa hoc tria facit.
	Primo movet dubitationem.
	Secundo obiicit ad quaestionem, ibi, sed si eadem, inconveniens.
	Tertio determinat veritatem, ibi, at ut dicimus.
	Dicit ergo primo, quod dubitatio est, utrum substantiarum, et eorum quae sunt ad aliquid, et similiter aliorum praedicamentorum, sint eadem principia, aut alia et alia.</p>
</div3>

<A NAME="84028"/>
<div3><head>n. 3</head>
<p>Et ponit specialiter de ad aliquid, quia ea quae sunt ad aliquid, remotiora videntur esse a substantia quam alia genera, ex eo quod sunt debilioris esse.
	Unde et substantiae inhaerent mediantibus aliis generibus, sicut aequale et inaequale, duplum et dimidium, mediante quantitate.
	Movens autem et motum, pater et filius, dominus et servus, mediante actione et passione.
	Et hoc ideo, quia substantia est per se existens; quantitas autem et qualitas sunt entia in alio; sed relativa non solum sunt in alio, sed ad aliud.</p>
</div3>

<A NAME="84029"/>
<div3><head>n. 4</head>
<p>Deinde cum dicit sed inconveniens obiicit ad propositam quaestionem; et ponit duas rationes ad ostendendum, quod non sunt eadem principia substantiae et aliorum generum.
	Quarum prima talis est.
	Si eadem sint principia substantiae et aliorum generum, aut oportet quod illa principia eadem sint praeter substantiam et alia genera, aut oportet quod sint in genere substantiae, vel in aliquo alio genere.</p>
</div3>

<A NAME="84030"/>
<div3><head>n. 5</head>
<p>Sed non potest dici, quod sint extra substantiam et alia praedicamenta; quia oportet quod essent priora tam substantia quam aliis praedicamentis.
	Prius enim est principium his quae sunt a principio.
	Cum ergo id quod est prius, inveniatur esse communius, sicut animal est prius homine, sequitur, si aliquid est prius substantia et aliis generibus, quod aliquid sit commune substantiis et aliis generibus, et praecipue secundum opinionem Platonicorum, qui posuerunt universalia esse principia, et unum et ens quasi communissima esse principia omnium.</p>
</div3>

<A NAME="84031"/>
<div3><head>n. 6</head>
<p>Neque etiam potest dici, quod principia communissima omnium generum sint in genere substantiae, aut in genere ad aliquid, vel in aliquo alio genere.
	Cum enim principia sint homogenea his quae sunt ab eis, non videtur possibile quod substantia sit principium eorum quae sunt ad aliquid, aut e converso.
	Non igitur eadem sunt principia substantiae et aliorum generum.</p>
</div3>

<A NAME="84032"/>
<div3><head>n. 7</head>
<p>Secundam rationem ponit ibi, amplius quomodo quae talis est.
	Nullum elementum est idem cum eo quod ex elementis est compositum: quia nihil est causa aut elementum suiipsius; sicut huius syllabae ba, elementum est haec litera b aut a.</p>
</div3>

<A NAME="84033"/>
<div3><head>n. 8</head>
<p>Et quia videbatur hoc habere instantiam in principiis a Platone positis, quae sunt unum et ens, eo quod unumquodque principiatorum est unum et ens; ideo consequenter hoc excludit, dicens, quod neque etiam intellectualium elementorum, quae sunt unum et ens, possibile est aliquod esse idem cum his quae sunt ex elementis.
	Vocat autem ea intellectualia, quia universalia intellectu percipiuntur, et quia Plato ea ponebat separata a sensibilibus.</p>
</div3>

<A NAME="84034"/>
<div3><head>n. 9</head>
<p>Et quod huiusmodi elementa sint alia ab eis quorum sunt elementa, probat, quia <hi>huiusmodi elementa</hi>, idest unum et ens, insunt singulis compositorum ex eis, nullum autem compositorum ex eis inest aliis.
	Unde patet, quod et ista elementa differunt ab his quae sunt composita ex eis.
	Si igitur verum est quod elementa non sunt idem cum his quae sunt ex elementis, si eadem sunt elementa substantiarum et aliorum generum, consequitur, quod nihil eorum sit in genere substantiae, neque in aliis generibus.
	Sed hoc est impossibile; quia necesse est omne quod est, esse in aliquo genere: non igitur possibile est, quod sint eadem principia omnium.</p>
</div3>

<A NAME="84035"/>
<div3><head>n. 10</head>
<p>Deinde cum dicit at ut dicimus solvit propositam dubitationem.
	Et circa hoc duo facit.
	Primo ostendit, quod eadem sunt principia omnium proportionaliter.
	Secundo, quod eadem sunt universaliter, ibi, adhuc autem videre et cetera.
	Haec enim duo supra posuerat, dicens quod principia sunt eadem omnium universaliter et secundum proportionem.
	Prima pars dividitur in duas partes, secundum quod duos modos assignat, quibus proportionaliter sunt eadem principia omnium.
	Secunda incipit, ibi, amplius autem alio modo.
	Circa primum duo facit.
	Primo ostendit quomodo proportionaliter sunt eadem.
	Secundo quomodo et simpliciter sint eadem principia omnium prima, ibi, amplius autem praeter haec.
	Circa primum duo facit.
	Primo ostendit, quod proportionaliter sunt eadem principia omnium quantum ad causas intrinsecas.
	Secundo quantum ad causas intrinsecas et extrinsecas simul, ibi, quoniam autem non solum.
	Dicit ergo primo, quod quodammodo est verum dicere omnium eadem principia, et quodammodo non.</p>
</div3>

<A NAME="84036"/>
<div3><head>n. 11</head>
<p>Et hoc ostendit dicens: sicut si ponamus quod sensibilium corporum sit principium, tamquam species et forma calidum, et tamquam privatio frigidum, et materia sensibilium corporum sit id quod est secundum se in potentia ad haec duo.
	Nam materia secundum se sumpta est principium susceptivum formae et privationis.
	Dicit autem, <hi>forsan</hi>, quia calidum non est forma substantialis corporum sensibilium, neque frigidum est privatio, sed ambo sunt qualitates.
	Utitur tamen eis tamquam forma et privatione in genere substantiae ad maiorem manifestationem.
	Unde subiungit, quod et huiusmodi principia sunt substantiae, non sicut species in genere, sed sicut principia.</p>
</div3>

<A NAME="84037"/>
<div3><head>n. 12</head>
<p>Et iterum illa quae sunt ex his, quorum haec sunt principia, scilicet ignis et aqua: ac si intelligamus quod ignis componatur ex calido, sicut forma et propria materia, et aqua ex frigido, sicut ex privatione et materia.
	Aut etiam si aliquid unum fit ex calido et frigido commixtis, eorum sunt praedicta principia, scilicet calidum et frigidum et materia eorum; quia necesse est id quod fit ex calido et frigido, esse aliquid diversum ab illis, scilicet calido et frigido, et a primis corporibus, quorum imaginamur haec esse formas.</p>
</div3>

<A NAME="84038"/>
<div3><head>n. 13</head>
<p>Sic igitur horum, scilicet simplicium corporum, et compositorum ex eis, sunt eadem principia et elementa.
	Sed aliorum sunt alia proxima principia.
	Non autem omnium sunt eadem nisi proportionaliter.
	Sicut si aliquis dicat quod sicut praedicta tria, scilicet calidum et frigidum et subiectum eorum, se habent in generatione corporum simplicium ut forma et privatio et materia, ita in quolibet alio genere illa tria sunt, quae se habent ut forma, privatio et materia; sed ista diversa sunt in diversis generibus.
	Sicut in genere colorum, album est sicut species, nigrum sicut privatio, et superficies sicut materia et subiectum.
	Et in genere distinctionis temporum, lumen est sicut species, tenebrae sicut privatio, aer sicut materia et subiectum.
	Ex quibus tribus principiis constituuntur dies et nox.</p>
</div3>

<A NAME="84039"/>
<div3><head>n. 14</head>
<p>Deinde cum dicit quoniam autem ostendit idem in causis intrinsecis et extrinsecis.
	Et circa hoc duo facit.
	Primo enim ostendit quod computando tam causas intrinsecas quam extrinsecas, sunt quatuor proportionaliter omnium.
	Secundo, quomodo reducuntur ad tres, ibi, quoniam vero movens.
	Dicit ergo primo, quod quia non solum sunt causae ea quae dicta sunt intrinseca rei, sed etiam ea quae sunt extra rem, sicut movens, manifestum est quod principium et elementum differunt.
	Nam principium proprie dicitur quod est extra sicut movens.
	Nam ab eo est principium motus.
	Elementum autem proprie dicitur causa intrinseca ex qua constituitur res.</p>
</div3>

<A NAME="84040"/>
<div3><head>n. 15</head>
<p>Sed ambo dicuntur causae, scilicet tam principia extrinseca quam intrinseca.
	Et principium quodammodo dividitur in ea, scilicet intrinsecas causas et extrinsecas.
	Sunt enim quaedam principia intrinseca, ut in quinto ostensum est.
	Sicut fundamentum est principium domus secundum materiam, et animal hominis secundum formam.
	Sed id quod est movens, aut <hi>sistens</hi>, idest quiescere faciens, est principium quoddam, sed non est elementum; quia elementum est ex eo quo fit aliquid, et est in eo, ut habitum est in quinto.</p>
</div3>

<A NAME="84041"/>
<div3><head>n. 16</head>
<p>Sic igitur manifestum est quod secundum <hi>analogiam</hi>, idest proportionem, tria sunt elementa omnium; idest materia, forma et privatio.
	Dicuntur enim privationes esse elementum non per se, sed per accidens, quia scilicet materia cui accidit, est elementum.
	Materia enim sub una forma existens, habet in se privationem alterius formae.
	Sed causae et principia sunt quatuor, ut addamus tribus elementis causam moventem.
	Non facit autem mentionem de causa finali, quia finis non est principium nisi secundum quod est in intentione moventis.</p>
</div3>

<A NAME="84042"/>
<div3><head>n. 17</head>
<p>Sic igitur causae et principia omnium secundum analogiam sunt quatuor; scilicet materia, et forma, et privatio, et principium movens.
	Non tamen haec sunt eadem in omnibus, sed alia in aliis.
	Sicut enim supra dictum est, quod species et materia et privatio sunt alia in aliis, ita etiam prima causarum, quae est quasi movens, est alia in aliis.</p>
</div3>

<A NAME="84043"/>
<div3><head>n. 18</head>
<p>Et hoc manifestat per exemplum.
	Sicut in sanatis sanitas est sicut forma, infirmitas sicut privatio, corpus sicut materia; sicut movens autem ars medicinalis.
	In aedificativis autem est species domus sicut forma, <hi>inordinatio talis</hi>, idest opposita ordini quem requirit domus, est privatio, lateres autem sicut materia, movens autem est ars aedificatoria.
	Et sic in ista quatuor dividitur principium.</p>
</div3>

<A NAME="84044"/>
<div3><head>n. 19</head>
<p>Deinde cum dicit quoniam autem reducit praedicta quatuor ad tria, eo quod movens et forma reducuntur in idem specie tam in artificialibus quam in naturalibus.
	Dicit ergo quod quia movens in naturalibus est homo, inquantum habet formam, et in his quae fiunt a mente sive intellectu movens est species concepta ab intellectu, aut etiam contrarium speciei per cuius remotionem species inducit; manifestum est, quod quodammodo tres erunt causae, inquantum movens et forma sunt idem specie, quodam vero modo erunt quatuor, inquantum scilicet differunt numero.
	Sanitas enim aliqualiter est ipsa ars medicinalis.
	Et forma domus quodammodo est ipsa ars aedificatoria, inquantum scilicet ipsa ars est similitudo quaedam et ratio formae quae est in materia.
	Et similiter in rebus quae generantur, in generante invenitur similitudo formae generati.
	Homo enim generat hominem.</p>
</div3>

<A NAME="84045"/>
<div3><head>n. 20</head>
<p>Deinde cum dicit amplius autem ostendit quod, licet prima principia non sint eadem in omnibus secundum rem, sed solum secundum proportionem, prima tamen principia sunt simpliciter eadem omnium.
	Et hoc ostendit quantum ad tria.
	Primo quidem quantum ad hoc quod inter causas quatuor assignatas, movens est causa prima, quia movens est quod facit esse formam vel privationem in materia.
	In genere autem moventium, est devenire ad aliquod unum movens, ut ostensum est in libro octavo physicorum.
	Id igitur primum movens unum et idem, est primum principium omnium.</p>
</div3>

<A NAME="84046"/>
<div3><head>n. 21</head>
<p>Secundo ibi, quoniam autem ostendit idem secundum aliud.
	Entium enim quaedam sunt separabilia, scilicet substantiae; alia sunt inseparabilia, scilicet accidentia, quia passiones et motus et huiusmodi accidentia non possunt esse sine substantiis.
	Unde manifestum est quod principia prima in genere substantiae sunt etiam causae omnium aliorum generum, non solum quantum ad primam causam moventem, sed etiam quantum ad causas intrinsecas.
	Nam materia et forma substantiae, sunt causae accidentium.</p>
</div3>

<A NAME="84047"/>
<div3><head>n. 22</head>
<p>Tertio ibi, deinde erunt ostendit ulterius, quod etiam in genere substantiae est devenire in aliqua prima.
	Nam prima principia in genere substantiarum sunt substantiae viventes animatae, secundum opinionem Aristotelis ponentis caelestia corpora animata.
	Et sic prima principia in genere substantiae ut materia et forma, erunt anima et corpus, vel etiam corpus et intellectus vel desiderium, nam anima corporis caelestis, si sit animatum, non habet alias partes animae nisi intellectum et appetitum.
	Aliae enim partes ordinantur ad conservationem corporum generabilium et corruptibilium.
	Intellectus etiam et desiderium habet rationem causae moventis.</p>
</div3>

<A NAME="84048"/>
<div3><head>n. 23</head>
<p>Deinde cum dicit amplius autem ponit alium modum, secundum quem sunt eadem principia omnium proportionaliter: et dicit, quod alio modo sunt eadem principia omnium proportionaliter, ita quod dicamus quod actus et potentia sunt principia omnium.</p>
</div3>

<A NAME="84049"/>
<div3><head>n. 24</head>
<p>Sed in hoc est differentia quantum ad duo.
	Uno quidem modo, quia alia potentia et alius actus sunt principia in diversis rebus.
	Alio modo, quia aliter invenitur potentia et actus in quibusdam, et aliter in aliis.</p>
</div3>

<A NAME="84050"/>
<div3><head>n. 25</head>
<p>Et hoc secundum primo manifestat; dicens, quod in quibusdam idem quandoque est in actu et quandoque in potentia; ut patet in omnibus generabilibus et corruptibilibus et mobilibus et contingentibus: sicut vinum et caro et homo, quandoque sunt in actu, quandoque etiam in potentia.
	Quaedam vero semper sunt in actu, sicut substantiae sempiternae.</p>
</div3>

<A NAME="84051"/>
<div3><head>n. 26</head>
<p>Et quia dixerat hunc modum, quo proportionaliter sunt principia eadem omnium, esse alium modum a praeassignato, consequenter ostendit quomodo reducantur in idem.
	Et hoc est quod dicit, quod haec, scilicet actus et potentia, cadunt in praedictas causas, quae sunt forma, privatio, et materia, et movens: quia forma est actus, sive sit separabilis a composito, ut Platonici posuerunt, sive etiam sit aliquid compositum ex ambobus, scilicet materia et forma.
	Et similiter privatio est quodammodo actus, ut tenebrae, aut <hi>laborans</hi>, idest infirmum: materia vero est in potentia, quia ipsa secundum se potest fieri sub ambobus, scilicet sub forma et privatione.
	Sic igitur manifestum est, quod actus et potentia in idem redeunt cum materia et forma et privatione; et quod actus et potentia in diversis uno modo differunt: quia non similiter est in omnibus, sed aliter et aliter.</p>
</div3>

<A NAME="84052"/>
<div3><head>n. 27</head>
<p>Et quia dixerat quod non solum aliter est potentia et actus in diversis, sed etiam sunt alia in aliis, hoc consequenter exponit, dicens, quod alio modo potentia et actus differunt in diversis, quorum non est eadem materia, quae est potentia, et quorum non est eadem species, quae est actus, sed diversa.
	Sicut hominis causa ut materia, elementa, scilicet ignis etc., et causa ut forma, <hi>species propria</hi>, scilicet anima; et causa movens est aliquod extrinsecum; sicut pater est causa movens propinqua, et causa remota sol, et <hi>obliquus circulus</hi>, idest zodiacus in quo movetur sol, et alii planetae, qui suo motu causant generationem in istis inferioribus.
	Huiusmodi autem causae extrinsecae neque sunt materiae neque formae neque privatio, neque aliquid conforme eis, aut eiusdem speciei, ut possit dici quod reducuntur ad has causas sicut actus et potentia; sed sunt in alio genere causae, quia sunt moventia, et ipsa etiam reducuntur in actum.
	Alia vero ab homine habent materiam aliam propriam, et aliam formam propriam, et aliquod agens proprium.</p>
</div3>

<A NAME="84053"/>
<div3><head>n. 28</head>
<p>Deinde cum dicit adhuc autem quia iam ostensum est, quod sunt eadem principia omnium proportionaliter, vult ostendere quomodo sunt omnium eadem universaliter.
	Utrumque enim supra dictum fuit.
	Dicit ergo, quod oportet videre quomodo principia aliqua dicuntur universaliter, et aliqua non universaliter.
	Et prima principia maxime universaliter significata sunt actus et potentia; nam haec dividunt ens inquantum huiusmodi.
	Haec autem dicuntur principia universalia, quia universaliter significantur et intelliguntur; non ita quod ipsa universalia subsistentia principia sint, ut Platonici posuerunt, quia singularium non potest esse aliquod principium nisi singulare; universale enim principium est effectus universaliter accepti, ut homo hominis.
	Sed, cum non sit aliquis homo universaliter subsistens, non erit aliquod principium universale hominis universalis, sed solum hoc particulare huius particularis, sicut si Peleus Achillis est pater, tui vero, pater tuus.
	Et haec litera b huius syllabae ba, sed b universaliter acceptum, est principium eius quod est ba, universaliter accepti.
	Sic igitur principia universaliter significata sunt eadem omnium.</p>
</div3>

<A NAME="84054"/>
<div3><head>n. 29</head>
<p>Deinde inducit alium modum, secundum quem principia substantiarum sunt universaliter omnium, inquantum accidentia ex substantiis causantur.
	Sicut autem actus et potentia sunt universaliter principia omnium, quia consequuntur ens commune, ita oportet quod secundum quod descendit communitas principiatorum, descendat communitas principiorum.
	Eorum enim quae non sunt in eodem genere, puta colorum, sonorum, substantiarum et quantitatis, sunt aliae causae et elementa, ut dictum est, praeterquam quod proportionaliter sint eadem omnium.
	Eorum autem, quae sunt in eadem specie, sed diversa secundum numerum, sunt diversa principia, non specie, sed numero.
	Sicut aliud est materia tua, et forma et movens, et aliud mea.
	Sed secundum universalem rationem sunt eadem.
	Nam anima et corpus sunt materia et forma hominis.
	Huius autem hominis, haec anima et hoc corpus.</p>
</div3>

<A NAME="84055"/>
<div3><head>n. 30</head>
<p>Deinde cum dicit quaerere vero recapitulat ea quae dicta sunt in hoc capitulo.
	Dicit ergo, quod quaerere utrum sint eadem principia et elementa generum et ad aliquid et qualitatum et aliorum generum, aut diversa, est quaerere de multipliciter dictis; quia diversorum non sunt eadem principia, sed diversa, nisi quodammodo.</p>
</div3>

<A NAME="84056"/>
<div3><head>n. 31</head>
<p>Omnium enim quodammodo sunt eadem principia, aut secundum proportionem; sicut si dicamus, quod in quolibet genere inveniuntur aliqua quae se habent ut materia et forma et privatio et movens; aut eo quod causae substantiarum sunt causae omnium, quia destructis eis, alia destruuntur.
	Aut quia principia <hi>sunt endelechia</hi>, idest actus et potentia.
	Istis autem tribus modis sunt eadem principia omnium.</p>
</div3>

<A NAME="84057"/>
<div3><head>n. 32</head>
<p>Alio autem modo sunt diversa principia; quia contraria, quae sunt principia rerum, et ipsa materia, non univoce dicuntur, quia non sunt genera; nec etiam dicuntur multipliciter quasi aequivoca; et ideo non possumus dicere quod sunt eadem simpliciter, sed secundum analogiam.</p>
</div3>

<A NAME="84058"/>
<div3><head>n. 33</head>
<p>Ultimo autem concludit quod dictum est, quot sunt principia sensibilium, et quomodo sunt eadem aut diversa.</p>

</div3></div2>
<div2 n="5"><head>Lectio 5</head>
<A NAME="84059"/>
<div3><head>n. 1</head>
<p>Postquam philosophus ostendit quae sunt principia substantiae sensibilis, hic incipit determinare de substantiis immobilibus a materia separatis.
	Et dividitur in partes duas.
	In prima determinat de huiusmodi substantiis secundum propriam opinionem.
	In secunda secundum opinionem aliorum, sequenti libro, ibi, de sensibili quidem igitur substantia.
	Prima in duas.
	In prima ostendit esse aliquam substantiam sempiternam, immobilem, a materia separatam.
	In secunda inquirit conditionem huius substantiae, ibi, movet autem.
	Circa primum tria facit.
	Primo ostendit esse aliquam substantiam sempiternam.
	In secunda pertractat quamdam quaestionem ex dictis occasionatam, ibi, quamvis dubitatio.
	Tertio ex solutione quaestionis motae procedit ad manifestationem veritatis prius inventae, ibi, quare non fuit infinito tempore.
	Circa primum duo facit.
	Primo ostendit, quod necesse est ponere aliquam substantiam sempiternam.
	Secundo ostendit qualem oportet esse illam substantiam, ibi, sed si fuerit motivum.
	Dicit ergo primo, quod supra dictum est, quod tres sunt substantiae: quarum duae sunt substantiae naturales, quia sunt cum motu: una sempiterna, ut caelum; alia corruptibilis, ut plantae et animalia; et praeter has, est tertia, quae est immobilis, quae non est naturalis: de hac dicendum est nunc.
	Ad cuius considerationem oportet prius ostendere, quod necesse est esse aliquam substantiam, sempiternam, immobilem.
	Quod sic probat.</p>
</div3>

<A NAME="84060"/>
<div3><head>n. 2</head>
<p>Substantiae sunt primae inter entia, ut supra ostensum est.
	Destructis autem primis nihil remanet aliorum.
	Si igitur nulla substantia est sempiterna, sed omnes sunt corruptibiles, sequetur quod nihil sit sempiternum, sed <hi>omnia sint corruptibilia</hi>, idest non semper existentia.
	Sed hoc est impossibile, ergo necesse est esse aliquam substantiam sempiternam.</p>
</div3>

<A NAME="84061"/>
<div3><head>n. 3</head>
<p>Quod autem impossibile sit nihil esse sempiternum, probat ex hoc, quod impossibile est motum fieri <hi>aut corrumpi</hi>, idest de novo incepisse, aut quandoque totaliter desiturum esse.
	Ostensum est enim in octavo physicorum, quod motus est sempiternus simpliciter.
	Et videtur impossibile quod tempus non sit sempiternum.
	Quia, si tempus aliquando incepit, aut aliquando desinet, sequetur quod prius fuerit non esse temporis quam tempus; et iterum, quod posterius erit non esse temporis quam tempus.
	Sed hoc non potest esse, ut videtur; quia non est possibile esse prius et posterius nisi sit tempus, cum nihil aliud sit tempus, nisi numerus prioris et posterioris in motu: et sic sequeretur, quod tempus fuerit antequam inciperet esse, et quod sit postquam esse desierit.
	Videtur igitur necesse esse quod tempus sit sempiternum.</p>
</div3>

<A NAME="84062"/>
<div3><head>n. 4</head>
<p>Et si tempus est continuum et sempiternum, necesse est quod motus sit continuus et sempiternus: quia motus et tempus, aut sunt idem, ut quidam posuerunt, aut tempus est aliqua passio motus, ut rei veritas habet.
	Est enim tempus numerus motus, ut patet in quarto physicorum.
	Sed tamen non est accipiendum de omni motu, quod possit esse sempiternus et continuus.
	Non enim hoc potest esse verum nisi de motu locali.
	Et inter motus locales, solum de motu circulari, ut probatur in octavo physicorum.</p>
</div3>

<A NAME="84063"/>
<div3><head>n. 5</head>
<p>Deinde cum dicit at vero si ostendit cuiusmodi substantiam necesse est esse sempiternam; et circa hoc tria facit.
	Primo, quod ad sempiternitatem motus sustinendam, necesse est ponere substantiam sempiternam semper moventem vel agentem; dicens, quod cum necesse sit, si motus est sempiternus, quod sit substantia motiva et effectiva sempiterna, ulterius oportet quod sit movens et agens in actu semper; quia si esset <hi>motiva aut effectiva</hi>, idest potens movere et efficere motum, et non agens in actu, sequeretur quod non esset motus in actu.
	Non enim est necessarium, si habeat potentiam movendi, quod moveat in actu: contingit enim id quod habet potentiam agendi non agere; et ita motus non erit sempiternus.
	Ad hoc igitur, quod motus sit sempiternus, necesse est ponere aliquam substantiam sempiternam moventem et agentem in actu.</p>
</div3>

<A NAME="84064"/>
<div3><head>n. 6</head>
<p>Ex quo consequenter concludit, quod nihil prodest opinio Platonis ponentis substantias sempiternas, quae est insufficiens ad sustinendum sempiternitatem motus.
	Non enim ad hoc sustinendum prodest, si fingamus aliquas substantias separatas sempiternas, nisi in eis sit aliquod principium habens potentiam ad transmutandum, quod non videtur convenire speciebus.
	Species enim nihil aliud ponebant quam universalia separata: universalia autem, inquantum huiusmodi, non movent.
	Nam omne principium activum vel motivum est aliquod singulare, ut supra dictum est.
	Sic igitur nec species sunt sufficientes ad sempiternitatem motus servandam, nec alia substantia separata praeter species, sicut quidam posuerunt mathematica separata: quia nec etiam mathematica, inquantum huiusmodi, sunt principia motus.
	Et si non sit aliqua substantia sempiterna agens, non est motus sempiternus; quia motus principium est aliqua substantia sempiterna movens et agens.</p>
</div3>

<A NAME="84065"/>
<div3><head>n. 7</head>
<p>Secundo ibi, adhuc neque ostendit ulterius, quod oportet ad sempiternitatem motus, quod non solum sit aliqua substantia sempiterna movens et agens, sed etiam quod eius substantia sit actus.
	Dicit ergo, quod neque est sufficiens ad sempiternitatem motus, si substantia sempiterna agat, sed tamen secundum suam substantiam sit in potentia; sicut si ponamus prima principia esse ignem aut aquam secundum positionem antiquorum naturalium: non enim poterit esse motus sempiternus.
	Si enim sit tale movens, in cuius substantia admiscetur potentia, contingit id non esse.
	Quia quod est in potentia contingit non esse.
	Et per consequens continget quod motus non sit, et sic motus non erit ex necessitate, et sempiternus.
	Relinquitur ergo, quod oportet esse aliquod primum principium motus tale cuius substantia non sit in potentia, sed sit actus tantum.</p>
</div3>

<A NAME="84066"/>
<div3><head>n. 8</head>
<p>Tertio ibi, amplius igitur concludit ulterius, quod oportet huiusmodi substantiam esse immaterialem.
	Dicit ergo, quod amplius ex praedictis sequitur, quod huiusmodi substantias, quae sunt principia motus sempiterni, oportet esse sine materia.
	Nam materia est in potentia.
	Oportet igitur eas esse sempiternas, si aliquid aliud est sempiternum, utpote motus et tempus.
	Et sic sequitur quod sint in actu.</p>
</div3>

<A NAME="84067"/>
<div3><head>n. 9</head>
<p>Hoc autem ultimo concludit propter dubitationem quam consequenter inducet.
	Ex hoc igitur processu manifestum est quod Aristoteles hic firmiter opinatus est et credidit necessarium fore, quod motus sit sempiternus et similiter tempus.
	Aliter enim non fundasset super hoc intentionem suam de inquisitione substantiarum immaterialium.</p>
</div3>

<A NAME="84068"/>
<div3><head>n. 10</head>
<p>Sed tamen sciendum quod rationes ab eo inductae in octavo physicorum, ex quarum suppositione hic procedit, non sunt demonstrationes simpliciter, sed probabiles rationes.
	Nisi forte sint demonstrationes contra positiones antiquorum naturalium de inceptione motus, quas destruere intendit.</p>
</div3>

<A NAME="84069"/>
<div3><head>n. 11</head>
<p>Et praetermissis aliis rationibus quas hic non tangit, manifestum est quod ratio quam hic posuit ad probandum sempiternitatem temporis, non est demonstrativa.
	Non enim, si ponimus tempus quandoque incepisse, oportet ponere prius nisi quid imaginatum.
	Sicut cum dicimus quod extra caelum non est corpus, quod dicimus extra, non est nisi quid imaginatum.
	Sicut igitur extra caelum non oportet ponere locum, quamvis extra videatur locum significare, ita non est necessarium quod tempus sit prius quam incipiat vel postquam desinet, licet prius et posterius videantur tempus significare.</p>
</div3>

<A NAME="84070"/>
<div3><head>n. 12</head>
<p>Sed quamvis rationes probantes sempiternitatem motus et temporis non sint demonstrativae et ex necessitate concludentes, tamen ea quae hic probantur de sempiternitate et immaterialitate primae substantiae, ex necessitate sequuntur.
	Quia si non fuerit mundus aeternus, necesse est quod fuerit productus in esse ab aliquo praeexistente.
	Et si hoc non sit aeternum, oportet iterum quod sit productum ab aliquo.
	Et cum hoc non possit procedere in infinitum, ut supra in secundo probatum est, necesse est ponere aliquam substantiam sempiternam, in cuius substantia non sit potentia, et per consequens immaterialem.</p>

</div3></div2>
<div2 n="6"><head>Lectio 6</head>
<A NAME="84071"/>
<div3><head>n. 1</head>
<p>Movet quamdam dubitationem circa praedeterminata.
	Et est dubitatio, utrum actus sit simpliciter prior potentia, ut possit poni primum principium rerum esse tale, cuius substantia sit actus.
	Et circa hoc tria facit.
	Primo ponit rationem ad ostendendum falsum, scilicet quod potentia sit prior actu.
	Secundo ponit rationem in contrarium, ibi, at vero si hoc, nihil erit.
	Tertio solvit dubitationem, ibi, potentiam quidem igitur.
	Dicit ergo primo, quod dictum est, quod substantia sempiterna est actus, quamvis de hoc sit dubitatio.
	Videtur enim potentia simpliciter esse prior actu: nam prius est a quo non convertitur consequentia essendi.
	Hoc autem modo videtur potentia se habere ad actum: quia omne agens videtur posse agere, sed non omne quod potest agere agit; quare videtur quod potentia sit prior actu.</p>
</div3>

<A NAME="84072"/>
<div3><head>n. 2</head>
<p>Deinde cum dicit at vero si ponit rationem in contrarium.
	Et circa hoc duo facit.
	Primo ponit rationem ducentem ad impossibile: dicens, quod si potentia sit simpliciter prior actu, sequitur quod aliquando nihil sit: contingens est enim id quod potest fieri, sed nondum fit.
	Et ita, si prima entia sunt in potentia, sequitur quod non sunt actu: et sic nihil aliorum erit.</p>
</div3>

<A NAME="84073"/>
<div3><head>n. 3</head>
<p>Et hoc quidem contingit dupliciter.
	Uno modo secundum opinionem quorumdam antiquorum, qui vocabantur poetae theologi, sicut fuit Orpheus, et quidam alii, qui ponebant mundum esse <hi>generatum ex nocte</hi>, idest simplici privatione praeexistente.
	Alio modo secundum posteriores naturales, sicut physici naturales, et eos sequentes, qui cum viderent quod secundum naturam nihil fit ex nihilo, posuerunt omnia esse simul in quadam confusione, quam vocabant chaos, sicut posuit Anaxagoras: et sic ponebant omnia esse in potentia, non autem in actu.</p>
</div3>

<A NAME="84074"/>
<div3><head>n. 4</head>
<p>Sed, sive hoc modo, sive illo dicatur, sequitur idem impossibile, si potentia simpliciter sit prior actu.
	Illa enim quae sunt in potentia tantum, sive sint omnino sub privatione, sive sint in quadam confusione, non poterunt moveri, ut reducantur in actum, nisi sit aliqua causa movens in actu existens; quia materia in artificialibus non movet seipsam, sed ipsam movet agens, scilicet <hi>tectonica</hi>, idest ars.
	Nec menstrua, quae sunt materia in generatione animalis, movent seipsa, sed movet ea <hi>genitura</hi>, idest semen animalis.
	Nec terra, quae est materia in generatione plantarum, movet seipsam, sed movent eam <hi>spermata</hi>, idest semina plantarum.</p>
</div3>

<A NAME="84075"/>
<div3><head>n. 5</head>
<p>Secundo ibi, propter quod ostendit quomodo huic rationi quidam physici consenserunt.
	Dicit ergo, quod propter hanc rationem quidam philosophi posuerunt semper actum existentem, scilicet Leucippus socius Democriti, et Plato.
	Dixerunt enim motum semper fuisse etiam ante mundum.
	Secundum quidem Leucippum in atomis per se mobilibus, ex quibus ponebat mundum constitui.
	Secundum Platonem vero in elementis, quae dicebat ante constitutionem mundi mota fuisse motibus inordinatis, sed postea a Deo fuisse ea reducta ad ordinem.</p>
</div3>

<A NAME="84076"/>
<div3><head>n. 6</head>
<p>Sic igitur quantum ad hoc videntur bene dixisse, quod posuerunt semper fuisse motum.
	Sed in hoc defecerunt, quia non dixerunt quis motus semper fuerit, nec causam motus assignaverunt, nec simpliciter narrando, nec suae positionis causam assignando, cum tamen <hi>nihil moveatur ut contingit</hi>, idest sine aliqua causa certa.
	Sed semper oportet aliquid existere, quod est causa motus.
	Sicut nunc videmus, quod quaedam moventur hoc modo a natura, aut a violentia, aut ab intellectu, aut aliqua alia causa.
	Deinde debuerunt etiam assignare, qualis sit prima causa motus, utrum natura, sive violentia, sive intellectus; multum enim differt quodcumque horum ponatur causa motus.
	Sed nec Plato potest excusari, propter hoc, quod posuit principium motus esse aliquid movens seipsum, quod dicebat esse animam: sed anima secundum ipsum non fuit ante constitutionem mundi, sed fuit post illam inordinationem motus.
	Fuit enim facta simul cum caelo, quod ponebat animatum.
	Et sic anima non poterit esse principium illius motus inordinati.</p>
</div3>

<A NAME="84077"/>
<div3><head>n. 7</head>
<p>Deinde cum dicit potentiam quidem solvit propositam quaestionem.
	Et circa hoc duo facit.
	Primo remittit ad hoc quod determinatum est in nono de ordine potentiae ad actum; dicens, quod opinari potentiam esse priorem actu, quodam modo bene dicitur, et quodam modo non.
	Et quomodo hoc sit, dictum est in nono.
	Ibi enim dictum est, quod actus simpliciter est prior potentia; sed in uno eodem quod movetur de potentia in actum, potentia praecedit actum tempore, quamvis actus sit prior natura et perfectione.</p>
</div3>

<A NAME="84078"/>
<div3><head>n. 8</head>
<p>Secundo ibi, quod autem confirmat solutionem per positiones quorumdam philosophorum; dicens, quod hoc quod actus sit simpliciter prior, testatur Anaxagoras, quia posuit primum principium movens esse intellectum.
	Intellectus enim actus quidam est.
	Et etiam Empedocles, qui posuit causas moventes litem et amicitiam.
	Et Leucippus et Plato, qui posuerunt semper motum fuisse.</p>
</div3>

<A NAME="84079"/>
<div3><head>n. 9</head>
<p>Deinde cum dicit quare non ex determinatione quaestionis praemissae manifestat quod prius ostensum est.
	Et circa hoc tria facit.
	Primo concludit ex praemissis perpetuitatem generationis.
	Secundo ex perpetuitate generationis concludit perpetuitatem motus caeli, ibi, si itaque quidem semper.
	Tertio ex perpetuitate motus caeli concludit perpetuitatem primi moventis immobilis, ibi, est igitur aliquid et quod movet.
	Dicit ergo primo, quod si actus simpliciter est prior potentia, sequitur, quod falsa sit opinio antiquorum naturalium, qui existimantes potentiam simpliciter esse actu priorem, posuerunt omnia in infinito tempore prius fuisse in potentia, in quadam confusione, quam appellabant chaos.
	Falsa etiam erit opinio poetarum theologorum, qui propter eamdem existimationem posuerunt infinito tempore prius fuisse simplicem rerum privationem quam res actu esse inciperent.
	Quam quidem rerum privationem noctem appellabant, propterea forte, quia inter qualitates et formas sensibiles, lux communior et prior invenitur, cum ipsi nihil praeter sensibilia esse arbitrentur.
	Privatio autem lucis nox est.
	Utraque igitur opinio falsa est, si actus est prior potentia.</p>
</div3>

<A NAME="84080"/>
<div3><head>n. 10</head>
<p>Sed cum videamus ea quae generantur, de potentia ad actum procedere, necesse erit dicere, quod eadem quae actu esse incipiunt post potentiam, semper fuerunt aliquo modo,- vel secundum circularem generationem, prout ponuntur ea quae generantur, prius fuisse eadem non secundum numerum, sed secundum speciem, quod quidem fuit secundum circularem generationem.
	Nam ex terra humectata resolvuntur vapores, ex quibus generatur pluvia, per quam iterum humectatur terra.
	Similiter ab homine procedit sperma, et generatur iterum homo; et sic ea quae fiunt reiterantur eadem specie propter circularem generationem.
	Aut etiam ea quae post potentiam fiunt in actu, eadem fuerunt semper aliter, sicut posuit Anaxagoras quod praeextiterunt actu in his ex quibus generantur.</p>
</div3>

<A NAME="84081"/>
<div3><head>n. 11</head>
<p>Deinde cum dicit si itaque ex perpetuitate generationis concludit perpetuitatem motus caelestis.
	Supposito igitur, quod non sit aliquis alius motus, quo ea quae procedunt de potentia ad actum, semper eadem fuerint, nisi secundum circuitum generationis, ex his quae in scientia naturali ostensa sunt, et praecipue in secundo de generatione, concludit, quod si aliquid permanet idem per circuitum generationis, oportet et aliquid semper manere idem numero, quod similiter agat ad hoc, quod causet perpetuitatem: non enim potest esse causa perpetuitatis quae invenitur in generatione et corruptione, aliquid unum eorum quae generantur et corrumpuntur, quia nullum eorum semper est, neque etiam omnia, cum non simul sint, ut ostensum est in octavo physicorum.
	Relinquitur igitur, quod oportet aliquid esse perpetuum agens, quod semper uniformiter agat ad perpetuitatem causandam.
	Et hoc est primum caelum, quod movetur et resolvit omnia motu diurno.</p>
</div3>

<A NAME="84082"/>
<div3><head>n. 12</head>
<p>Sed quia illud, quod semper eodem modo operatur, non causat nisi aliquod semper eodem modo se habens; in his autem quae generantur et corrumpuntur, apparet quod non semper se habent eodem modo, quia quandoque generantur, et quandoque corrumpuntur; si ergo debet esse generatio et corruptio in istis inferioribus, necesse est ponere aliquod agens, quod aliter se habeat in agendo: et hoc quidem agens dicit esse corpus quod movetur secundum circulum obliquum, qui dicitur zodiacus.
	Quia, cum hic circulus declinat ad utramque partem ab aequinoctiali, illud, quod movetur secundum circulum per zodiacum, oportet quod sit quandoque magis propinquum et quandoque magis remotum: et secundum hoc sua propinquitate et remotione causat contraria.
	Videmus enim quod ea, quae appropinquante sole ad nos, generantur, recedente sole, corrumpuntur.
	Sicut herbae, quae in vere nascuntur, et in autumno siccantur.
	Moventur enim in circulo zodiaco et sol et alii planetae.
	Sed et stellae fixae dicuntur moveri super polos zodiaci, et non super polos aequinoctiales, ut Ptolomaeus probat.
	Ex harum autem motu causatur generatio et corruptio omnium quae generantur et corrumpuntur, sed magis evidenter ex motu solis.</p>
</div3>

<A NAME="84083"/>
<div3><head>n. 13</head>
<p>Hoc ergo movens quod aliter agit, necesse <hi>est quod quodam modo agat secundum se</hi>, idest ex propria virtute, inquantum causat diversitatem generationis et corruptionis; quodam <hi>vero modo secundum aliud</hi> idest ex virtute alterius, inquantum causat perpetuam generationem et corruptionem.
	Aut ergo oportet quod <hi>agat secundum aliquid alterum</hi>, idest virtute alicuius alterius, <hi>aut secundum primum</hi>, idest virtute primi, quod semper similiter agit.
	Et cum non sit aliquod alterum assignare, ex cuius virtute causet perpetuitatem, necesse est quod secundum hoc <hi>quod similiter agit</hi>, idest virtute eius, perpetuitatem generationis et corruptionis causet.
	Id enim, scilicet primum quod semper similiter agit, est causa ipsi, quod aliter et aliter agit: quia id quod aliter et aliter agit, perpetuo agit: id vero quod semper similiter agit, est causa perpetuitatis cuiuslibet motus: sic igitur est causa perpetuitatis eius, quod agit aliter et aliter, ut scilicet perpetuo sic agat; et illi etiam, quod ex eo causatur, scilicet generationi et corruptioni perpetuae.
	Ex quo patet, quod secundum agens, scilicet quod aliter et aliter agit, agit in virtute <hi>primi agentis</hi>, idest primi caeli sive primi orbis, quod semper similiter agit.</p>
</div3>

<A NAME="84084"/>
<div3><head>n. 14</head>
<p>Sic ergo patet, quod primum agens, quod semper similiter agit, est potius et dignius, quia ipsum est causa eius <hi>quod est semper esse similiter</hi>, idest perpetuitatis.
	Sed eius, quod est esse aliter et aliter, causa est alterum agens, quod aliter et aliter agit.
	Eius vero, quod est aliter et aliter se habere, quod est generationem et corruptionem esse perpetuam: manifestum est, quod sunt causa ambo coniunctim, scilicet et primum quod semper similiter agit, et secundum quod aliter et aliter agit.</p>
</div3>

<A NAME="84085"/>
<div3><head>n. 15</head>
<p>Ex hoc autem concludit quod si sic se habent motus caeli, quod ex eis potest causari perpetuitas generationis et corruptionis in istis inferioribus, non oportet quaerere aliqua alia principia, scilicet ideas, sicut Platonici posuerunt, vel amicitiam et litem, sicut posuit Empedocles: quia per hunc modum convenit assignare causam perpetuitatis generationis et corruptionis.</p>
</div3>

<A NAME="84086"/>
<div3><head>n. 16</head>
<p>Et si iste modus non ponatur, sequentur inconvenientia, ad quae deducti sunt primi philosophantes, scilicet quod omnia <hi>fiant ex nocte</hi>, idest ex simplici privatione, aut quod omnia simul fuerint, vel quod aliquid fiat ex non ente.</p>
</div3>

<A NAME="84087"/>
<div3><head>n. 17</head>
<p>Manifestum est ergo, quod praedicta positione servata, scilicet quod sit perpetua generatio et corruptio causata a motu caeli perpetuo, solventur praedicta inconvenientia; et sequetur, quod aliquid semper moveatur motu qui non cessat, qui est motus circularis.
	Et hoc non solum apparet ratione, sed ex ipso effectu et per sensum: unde necesse est, quod primum caelum, eo quod semper hoc motu movet, sit sempiternum.</p>
</div3>

<A NAME="84088"/>
<div3><head>n. 18</head>
<p>Deinde cum dicit est igitur concludit ex praedictis perpetuitatem motoris immobilis.
	Cum enim omne quod movetur, ab alio moveatur, ut in physicis probatum est; si caelum est perpetuum, et motus est perpetuus, necesse est aliquod esse movens perpetuum.
	Sed quia in ordine mobilium et moventium inveniuntur tria, quorum ultimum est quod movetur tantum, supremum autem est movens quod non movetur, medium autem est quod movetur et movet; necesse est, quod ponatur aliquod sempiternum movens quod non movetur.
	Probatum est enim in octavo physicorum, quod cum non sit abire in infinitum in moventibus et motis, oportet devenire in aliquod primum movens immobile: quia et si deveniatur in aliquod movens seipsum, iterum ex hoc oportet devenire in aliquid movens immobile, ut ibi probatum est.</p>
</div3>

<A NAME="84089"/>
<div3><head>n. 19</head>
<p>Si autem primum movens est sempiternum et non motum, oportet quod non sit ens in potentia; quia quod est ens in potentia natum est moveri;- sed quod sit substantia per se existens, et quod eius substantia sit actus.
	Et hoc est quod supra concluserat.
	Sed necesse fuit movere dubitationem quae erat apud antiquos, ut ea soluta ostenderetur expressius, quo ordine necesse est pervenire ad primum ens, cuius substantia est actus.</p>

</div3></div2>
<div2 n="7"><head>Lectio 7</head>
<A NAME="84090"/>
<div3><head>n. 1</head>
<p>Postquam philosophus ostendit aliquam substantiam esse sempiternam, immaterialem et immobilem, cuius substantia est actus, procedit ad inquirendum conditionem ipsius substantiae.
	Et circa hoc tria facit.
	Primo inquirit de perfectione huius substantiae.
	Secundo de unitate et pluralitate ipsius, ibi, utrum vero una ponenda.
	Tertio de operatione eius, ibi, quae vero circa intellectum.
	Circa primum duo facit.
	Primo ostendit perfectionem praedictae substantiae.
	Secundo ostendit eam esse incorpoream, ibi, ostensum autem est.
	Circa primum duo facit.
	Primo ostendit perfectionem dictae substantiae.
	Secundo excludit opinionem contrariam, ibi, quicumque autem putant.
	Circa primum duo facit.
	Primo ostendit secundum quem modum movens immobile moveat.
	Secundo ex hoc ostendit ea quae ad perfectionem eius pertinent, ibi, intelligibilis autem altera.
	Dicit ergo primo, quod cum ostensum sit, quod sit primum movens non motum, necesse est quod sic moveat sicut desiderabile et intelligibile.
	Haec enim sola, scilicet desiderabile et intelligibile, inveniuntur movere non mota.</p>
</div3>

<A NAME="84091"/>
<div3><head>n. 2</head>
<p>Quod sic patet.
	Est enim duplex motus: naturalis et voluntarius, sive secundum appetitum.
	Movens autem motu naturali, de necessitate movetur, cum movens naturaliter sit generans et alterans.
	Nam etiam gravia et levia secundum locum moventur per se a generante.
	Generans autem et alterans immediate, oportet quod aliter et aliter se habeant.
	Unde etiam supra dictum est, quod id quod causat generationem et corruptionem agit aliter et aliter.
	In motu autem qui est secundum voluntatem et appetitum, voluntas, et appetitus se habent sicut movens motum, ut patet in tertio de anima.
	Unde relinquitur quod solum id quod movet sicut appetibile, sit movens non motum.</p>
</div3>

<A NAME="84092"/>
<div3><head>n. 3</head>
<p>Dicitur autem primum movens movere sicut appetibile, quia motus caeli est propter ipsum, sicut propter finem, causatus ab aliquo proximo movente quod movet propter primum movens immobile, ut assimilet se ei in causando, et explicet in actum id quod est virtute in primo movente.
	Non enim est motus caeli propter generationem et corruptionem inferiorum sicut propter finem, cum finis sit nobilior eo quod est ad finem.
	Sic igitur primum movens movet sicut appetibile.</p>
</div3>

<A NAME="84093"/>
<div3><head>n. 4</head>
<p>Sed apud nos aliud est quod movet sicut desiderabile, et aliud quod movet sicut intelligibile bonum; cum tamen utrumque moveat sicut movens non motum.
	Et hoc praecipue apparet in eo qui est incontinens.
	Nam secundum rationem movetur ab intelligibili bono.
	Secundum autem vim concupiscibilem movetur ab aliquo delectabili secundum sensum, quod videtur bonum, cum non sit bonum simpliciter, sed solum secundum quid.
	Sed non potest esse huiusmodi diversitas in primo intelligibili et primo desiderabili.
	Sed oportet quod primum intelligibile et primum desiderabile sint eadem.
	Et hoc ideo, quia concupiscibile quod non est intelligibile bonum, est apparens bonum.
	Primum autem bonum <hi>oportet quod sit voluntabile</hi>, idest appetibile appetitu intellectuali.
	Nam voluntas in intellectu est, et non in appetitu concupiscentiae tantum.
	Et hoc ideo, quia quod appetitur secundum concupiscentiam videtur bonum, eo quod desideratur.
	Nam concupiscentia pervertit iudicium rationis, ut ei videatur bonum quod est delectabile.
	Sed illud quod appetitur appetitu intellectuali, desideratur, quia videtur bonum secundum se.
	Huiusmodi enim <hi>appetitus principium est intelligentia</hi>, idest actus intellectus qui movetur quodammodo ab intelligibili.
	Sic igitur patet quod concupiscibile non est bonum nisi quod desideratur secundum rationis dictamen.
	Non ergo potest esse primum bonum; sed solum illud quod, quia bonum est, movet desiderium, quod est appetibile et intelligibile simul.</p>
</div3>

<A NAME="84094"/>
<div3><head>n. 5</head>
<p>Deinde cum dicit intelligibilis autem quia ostenderat primum movens esse intelligibile et appetibile, restat modo ostendere ex hoc, quomodo in primo movente perfectio invenitur.
	Et circa hoc tria facit.
	Primo enim ostendit ex ratione intelligibilis et appetibilis perfectionem ipsius secundum se.
	Secundo per comparationem ad primum mobile, ibi, movet autem ut amatum.
	Tertio per comparationem ad id quod appetit et intelligit ipsum, ibi, deductio autem et cetera.
	Circa primum duo facit.
	Primo ostendit perfectionem primi moventis ex eo quod est intelligibile.
	Secundo ex eo quod est appetibile, ibi, at vero quod bonum et cetera.
	Dicit primo, quod sicut moventia et mota habent suam coordinationem, ita intelligibilia habent suam coordinationem: quam quidem coelementationem intelligibilem vocat, eo quod unum intelligibile est primum principium intelligendi alterum, sicut etiam unum movens, alteri est causa movendi.</p>
</div3>

<A NAME="84095"/>
<div3><head>n. 6</head>
<p>Sicut igitur ex ordinatione moventis et moti, ostensum est, quod primum movens est substantia simplex et actus, ita etiam invenitur idem ex ordinatione intelligibilium.
	Manifestum est enim quod inter intelligibilia substantia est prima, eo quod accidentia non intelligimus nisi per substantiam, per quam definiuntur: et inter substantias prius est intelligibile simplex quam compositum: nam simplicia clauduntur in intellectu compositorum.
	Et inter simplicia, quae sunt in genere substantiae, actus est prius intelligibile quam potentia: nam potentia definitur per actum.
	Relinquitur igitur, quod primum intelligibile sit substantia simplex, quae est actus.</p>
</div3>

<A NAME="84096"/>
<div3><head>n. 7</head>
<p>Et ne videatur incidere in opinionem Platonis, qui posuit primum principium rerum ipsum unum intelligibile, ostendit consequenter differentiam inter unum et simplex: et dicit, quod unum et simplex non idem significant, sed unum significat mensuram, ut in decimo ostensum est; simplex autem significat dispositionem, secundum quam aliquid aliqualiter se habet, quia videlicet non est ex pluribus constitutum.</p>
</div3>

<A NAME="84097"/>
<div3><head>n. 8</head>
<p>Deinde cum dicit at vero ostendit idem ex ratione appetibilis: dicens, quod hoc, quod est bonum per se elegibile, secundum eamdem ordinationem se habet.
	Nam illud quod est prius in genere intelligibilium, est etiam melius in genere appetibilium, aut aliquid ei proportionaliter respondens.
	Quod quidem dicit, quia intelligibilia actu sunt secundum quod sunt in intellectu, appetibilia autem secundum quod sunt in rebus.
	Bonum enim et malum in rebus sunt, ut in sexto dictum est.</p>
</div3>

<A NAME="84098"/>
<div3><head>n. 9</head>
<p>Sic igitur, sicut ratio intelligibilis substantiae est prior quam ratio intelligibilis accidentis, sic se habent bona, quae proportionaliter respondent his rationibus.
	Sic igitur optimum erit substantia simplex, quae est actus, quod est primum inter intelligibilia.
	Et sic manifestum est, quod primum movens idem est quod primum intelligibile et primum appetibile, quod est optimum.</p>
</div3>

<A NAME="84099"/>
<div3><head>n. 10</head>
<p>Sed quia appetibile et bonum habent rationem finis, finis autem non videtur esse in rebus immobilibus, ut in obiectionibus tertii libri actum est, ideo hanc dubitationem removet; et dicit, quod haec divisio, qua distinguitur quot modis dicitur finis, ostendit, quod cuius causa, idest finis, aliquo modo potest esse in immobilibus.
	Dupliciter autem potest esse aliquid finis alterius.
	Uno modo sicut praeexistens; sicut medium dicitur finis praeexistens motus gravium, et huiusmodi finem nihil prohibet esse in immobilibus: potest enim aliquid tendere per suum motum ad participandum aliqualiter aliquo immobili: et sic primum movens immobile potest esse finis.
	Alio modo dicitur aliquid esse finis alicuius, sicut quod non est in actu, sed solum in intentione agentis, per cuius actionem generatur, sicut sanitas est finis operationis medicinae; et huiusmodi finis non est in rebus immobilibus.</p>
</div3>

<A NAME="84100"/>
<div3><head>n. 11</head>
<p>Deinde cum dicit movet autem comparat primum movens immobile ad primum mobile; dicens, quod cum primum movens immobile moveat quasi amatum, necesse est, quod aliquid sit primo motum ab ipso, per quod movet alia; et hoc est primum caelum.
	Quia igitur supponimus, quod motus sit sempiternus, oportet, quod illud, quod primo movetur, sempiterne moveatur, et per ipsum moveantur alia.
	Dicitur autem melius quasi amatum quam quasi desideratum, cum desiderium sit eius quod nondum habetur, sed amor etiam habiti est.</p>
</div3>

<A NAME="84101"/>
<div3><head>n. 12</head>
<p>Et si oportet quod sempiterne moveatur, necesse est quod non contingat aliter et aliter ipsum se habere; sed ut sit semper in eadem dispositione secundum substantiam.
	Unde necesse est, quod primus motus, quo movetur primum <hi>mobile, sit latio</hi>, idest motus localis; quia quod movetur <hi>secundum alios motus</hi>, idest generationem et corruptionem, augmentum et diminutionem, et alterationem, necesse est quod aliter et aliter se habeat, secundum aliquid quod in ipso est, scilicet secundum substantiam, quantitatem et qualitatem: sed quod movetur secundum loci mutationem habet quidem se aliter et aliter secundum locum, qui est extrinsecus locato, sed non secundum substantiam, vel secundum aliquam intrinsecam dispositionem substantiae.</p>
</div3>

<A NAME="84102"/>
<div3><head>n. 13</head>
<p>Cum igitur primum mobile habeat se aliter et aliter secundum locum, et non secundum substantiam, oportet quod primum movens, quod est immobile et semper actu ens, nullo modo possit aliter et aliter se habere, quia non potest moveri.
	Moveretur enim maxime secundum primum motum.
	Primus autem motuum est loci mutatio.
	In hoc autem genere, primus motus est motus circularis: hoc autem motu non movetur, cum hoc motu moveat.
	Primum enim movens non movetur illo motu, quo movet, sicut primum alterans non alteratur: non igitur movetur circulariter: et per consequens nullo modo potest moveri: et sic non potest aliter et aliter se habere: unde sequitur, quod primus motus sit existens in mobili ex necessitate: hoc enim est necessarium, quod non potest non esse.
	Sed ex necessitate est, non sicut ea quae sunt per violentiam, sed necessitas eius est ipsum bene se habere, et eius movens est principium motus, scilicet ut desideratum et finis.</p>
</div3>

<A NAME="84103"/>
<div3><head>n. 14</head>
<p>Et quod talis sit eius necessitas, manifestum est ex divisione necessarii: necessarium enim tribus modis dicitur.
	Uno modo quod est per violentiam, quia scilicet non potest non accidere propter impetum inferentis violentiam.
	Alio modo dicitur, sine quo non est aliquid bene: seu quia sine eo nullo modo potest esse finis: sicut cibus necessarius est ad vitam animalis, sive quia sine eo non est aliquid perfecte se habens; sicut equus est necessarius ad iter, quia sine eo non faciliter itur.
	Tertio modo dicitur necessarium quod non convenit aliter et aliter se habere sed simpliciter et secundum se necessarium est.</p>
</div3>

<A NAME="84104"/>
<div3><head>n. 15</head>
<p>Cum ergo dicitur quod caelum ex necessitate movetur, non potest dici, quod huiusmodi sit necessitas violentiae, quia in rebus incorruptibilibus non est aliquid extra naturam; quae autem sunt violenta sunt extra naturam.
	Similiter non potest esse necessitas absoluta, quia primum mobile est movens seipsum, ut probatur in octavo physicorum; quod autem seipsum movet in seipso habet moveri et non moveri.
	Relinquitur ergo, quod necessitas primi motus sit necessitas ex fine, inquantum sine perpetuitate talis motus non convenit esse convenientem ordinem ad finem.</p>
</div3>

<A NAME="84105"/>
<div3><head>n. 16</head>
<p>Ex hoc igitur principio, quod est primum movens sicut finis, dependet caelum, et quantum ad perpetuitatem substantiae suae, et quantum ad perpetuitatem sui motus; et per consequens dependet a tali principio tota natura, eo quod omnia naturalia dependent a caelo, et a tali motu eius.</p>
</div3>

<A NAME="84106"/>
<div3><head>n. 17</head>
<p>Attendendum est autem, quod cum Aristoteles hic dicat, quod necessitas primi motus non est necessitas absoluta, sed necessitas, quae est ex fine, finis autem principium est, quod postea nominat Deum, inquantum attenditur per motum assimilatio ad ipsum: assimilatio autem ad id quod est volens, et intelligens, cuiusmodi ostendit esse Deum, attenditur secundum voluntatem et intelligentiam, sicut artificiata assimilantur artifici, inquantum in eis voluntas artificis adimpletur: sequitur quod tota necessitas primi motus subiaceat voluntati Dei.</p>

</div3></div2>
<div2 n="8"><head>Lectio 8</head>
<A NAME="84107"/>
<div3><head>n. 1</head>
<p>Hic philosophus comparat primum quod movet sicut intelligibile et desiderabile, ad id quod intelligit et desiderat ipsum: necesse est enim, si primum movens movet sicut primum intellectum et desideratum, quod primum mobile desideret et intelligat ipsum.
	Et hoc quidem verum est secundum opinionem Aristotelis, inquantum caelum ponitur animatum anima intelligente et desiderante.
	Circa hoc igitur tria facit.
	Primo ostendit delectationem sequi animam caeli desiderantem et intelligentem ex primo movente desiderato et intellecto; dicens, <hi>quod quaedam deductio est</hi>, idest delectabilis dispositio ipsius desiderantis et intelligentis primum intelligibile, qualis optima potest esse nobis aliquo parvo tempore.
	Est enim intelligens et desiderans semper in tali dispositione delectabili, quod nobis est impossibile, scilicet quod semper simus in illa delectabili et optima dispositione.</p>
</div3>

<A NAME="84108"/>
<div3><head>n. 2</head>
<p>Hoc autem quod dictum est, consequenter ostendit cum dicit quoniam est.
	Quia scilicet in actu huius desiderantis et intelligentis primum principium est delectatio.
	Delectatio enim consequitur operationem connaturalem alicuius intelligentis et desiderantis, ut patet in decimo Ethicorum.
	Et signum huius est, quia delectatio maxime est in vigilia et sensu actuali, et intelligentia.
	Habent enim se intellectus et sensus in actu ad sensum et intellectum in potentia, sicut vigilia ad somnum.
	Et quod ista sint maxime delectabilia, patet ex hoc, quod alia non sunt delectabilia, nisi propter hoc.
	Species enim in memoria sunt delectabiles, inquantum praeteritas vel futuras operationes delectabiles ingerunt animis ut praesentes.</p>
</div3>

<A NAME="84109"/>
<div3><head>n. 3</head>
<p>Quia igitur in actu sensus et intellectus delectatio consistit, manifestum est, <hi>quod intelligentia</hi>, idest actus intellectus inquantum huiusmodi, est eius quod est secundum se optimum.
	Bonum enim intelligibile excedit bonum sensibile, sicut bonum immobile et universale bonum mutabile et particulare.
	Etiam sequitur quod delectatio, quae est in actu intellectus, sit eminentior delectatione quae est in actu sensus.
	Et per consequens oportet quod maxima et perfectissima intelligentia sit maxime optimi; et ita sequitur maxima delectatio.
	Sic igitur manifestum est, quod in illa intelligentia, qua intelligitur primum movens, quod etiam est primum intelligibile, est maxima delectatio.</p>
</div3>

<A NAME="84110"/>
<div3><head>n. 4</head>
<p>Deinde cum dicit seipsum autem ostendit, quod in primo intelligibili est adhuc perfectior intelligentia et delectatio quam in intelligente et desiderante ipsum.
	Et dicit, quod hoc est de ratione intellectus, quod intelligat seipsum inquantum transumit vel concipit in se aliquid intelligibile; fit enim intellectus intelligibilis per hoc quod attingit aliquod intelligibile.
	Et ideo, cum ipse intellectus fiat intelligibilis concipiendo aliquod intelligibile, sequetur quod idem sit intellectus et intelligibile.</p>
</div3>

<A NAME="84111"/>
<div3><head>n. 5</head>
<p>Quomodo autem intellectus attingat intelligibile exponit.
	Intellectus enim comparatur ad intelligibile sicut potentia ad actum, et perfectibile ad perfectionem: et sicut perfectibile est susceptivum perfectionis, ita intellectus est susceptivus sui intelligibilis.
	Intelligibile autem proprie est substantia; nam obiectum intellectus est quod quid est; et propter hoc dicit, quod intellectus est susceptivus intelligibilis et substantiae.
	Et quia unumquodque fit actu inquantum recipit intelligibile: hoc autem est esse actu in genere intelligibilium, quod est esse intelligibile.
	Et, quia unumquodque inquantum est actu, est agens, sequitur quod intellectus inquantum attingit intelligibile, fiat <hi>agens et operans</hi>, idest intelligens.</p>
</div3>

<A NAME="84112"/>
<div3><head>n. 6</head>
<p>Sed sciendum est quod substantiae materiales non sunt intelligibiles actu, sed potentia; fiunt autem intelligibiles actu per hoc quod mediantibus virtutibus sensitivis earum similitudines immateriales redduntur per intellectum agentem.
	Illae autem similitudines non sunt substantiae, sed quaedam species intelligibiles in intellectu possibili receptae.
	Sed secundum Platonem, species intelligibiles rerum materialium erant per se subsistentes.
	Unde ponebat, quod intellectus noster fit intelligens actu per hoc quod attingit ad huiusmodi species separatas per se subsistentes.
	Sed secundum opinionem Aristotelis, intelligibiles species rerum materialium non sunt substantiae per se subsistentes.</p>
</div3>

<A NAME="84113"/>
<div3><head>n. 7</head>
<p>Est tamen aliqua substantia intelligibilis per se subsistens, de qua nunc agit.
	Oportet enim esse primum movens substantiam intelligentem et intelligibilem.
	Relinquitur igitur, quod talis est comparatio intellectus primi mobilis ad illam primam intelligibilem substantiam moventem, qualis est secundum Platonicos comparatio intellectus nostri ad species intelligibiles separatas, secundum quarum contactum et participationem fit intellectus actu, ut ipse dicit.
	Unde intellectus primi mobilis fit intelligens in actu per contactum aliqualem primae substantiae intelligibilis.</p>
</div3>

<A NAME="84114"/>
<div3><head>n. 8</head>
<p>Propter quod autem unumquodque tale, et illud magis.
	Et ideo sequitur quod quicquid divinum et nobile, sicut est intelligere et delectari, invenitur in intellectu attingente, multo magis invenitur in intelligibili primo quod attingitur.
	Et ideo consideratio eiusdem, et delectabilissima est et optima.
	Huiusmodi autem primum intelligibile dicitur Deus.
	Cum igitur delectatio, quam nos habemus intelligendo, sit optima, quamvis eam non possimus habere nisi modico tempore, si Deus semper eam habet, sicut nos quandoque, mirabilis est eius felicitas.
	Sed adhuc mirabilior, si eam habet potiorem semper, quam nos modico tempore.</p>
</div3>

<A NAME="84115"/>
<div3><head>n. 9</head>
<p>Deinde cum dicit et vita autem tertio, quia dixerat quod Deo competit consideratio, ostendit quomodo se habeat ad eam.
	Et dicit quod Deus est ipsa vita.
	Quod sic probat: <hi>actus intellectus</hi>, idest intelligere, vita quaedam est, et est perfectissimum quod est in vita.
	Nam actus, secundum quod ostensum est, perfectior est potentia.
	Unde intellectus in actu perfectius vivit quam intellectus in potentia, sicut vigilans quam dormiens.
	Sed illud primum, scilicet Deus, est ipse actus.
	Intellectus enim eius est ipsum suum intelligere.
	Alioquin compararetur ad ipsum ut potentia ad actum.
	Ostensum autem est supra, quod eius substantia est actus.
	Unde relinquitur quod ipsa Dei substantia sit vita, et actus eius sit vita ipsius optima et sempiterna, quae est secundum se subsistens.
	Et inde est quod in fama hominum dicitur quod Deus est animal sempiternum et optimum.
	Vita enim apud nos in solis animalibus apparet manifeste.
	Inde est ergo quod dicitur animal, quia vita competit ei.
	Quare manifestum est ex praemissis, quod vita et duratio continua et sempiterna inest Deo, quia Deus hoc ipsum est quod est sua vita sempiterna; non quod aliud sit ipse, et vita eius.</p>
</div3>

<A NAME="84116"/>
<div3><head>n. 10</head>
<p>Deinde cum dicit quicumque autem excludit opinionem attribuentium imperfectionem primo principio; dicens, quod non recte existimant quicumque non ponunt optimum et nobilissimum inveniri in primo principio, ut Pythagorici et Leucippus: qui ex hoc movebantur, quod principia animalium et plantarum sunt quaedam causae boni et perfectionis: sed bonum et perfectum non invenitur in principiis, sed in his quae producuntur ex eis: sicut semina, quae sunt principia animalium et plantarum imperfecta, sunt ex aliquibus aliis prioribus perfectis.</p>
</div3>

<A NAME="84117"/>
<div3><head>n. 11</head>
<p>Hoc igitur solvit interimendo motivum eorum.
	Sperma enim non est primum simpliciter, sed aliquid perfectum; ut si quis dicat hominem esse priorem spermate, non quidem eum qui dicitur nasci ex spermate, sed alterum ex quo sperma resolvitur.
	Probatum est enim supra, quod actus simpliciter est prior potentia, licet in uno et eodem, ordine generationis et temporis, potentia praecedat actum.</p>
</div3>

<A NAME="84118"/>
<div3><head>n. 12</head>
<p>His autem habitis, epilogando concludit manifestum esse ex dictis, quod est aliqua substantia sempiterna et immobilis, separata a sensibilibus.</p>
</div3>

<A NAME="84119"/>
<div3><head>n. 13</head>
<p>Deinde cum dicit ostensum est prosequitur quaedam, quae adhuc consideranda restant de praedicta substantia.
	Et primo ostendit, quod est incorporea; dicens, quod ostensum est in octavo physicorum, quod huiusmodi substantia nullam magnitudinem potest habere, sed est impartibilis et indivisibilis.</p>
</div3>

<A NAME="84120"/>
<div3><head>n. 14</head>
<p>Cuius breviter resumit probationem, dicens, quod huiusmodi substantia movet in infinito tempore, cum primus motus sit sempiternus, ut supra dixit.
	Ex hoc autem sequitur quod eius virtus sit infinita.
	Videmus enim in moventibus inferioribus, quod quanto aliquid est maioris virtutis, tanto virtus se extendit ad diuturniorem operationem.
	Nullum autem finitum potest habere potentiam infinitam.
	Unde sequitur, quod propter hoc praedicta substantia non habebit magnitudinem finitam.
	Magnitudinem autem infinitam habere non potest, quia nulla magnitudo est infinita, ut supra probatum est.
	Quia igitur omnis magnitudo vel est finita vel infinita, relinquitur quod praedicta substantia sit omnino absque magnitudine.</p>
</div3>

<A NAME="84121"/>
<div3><head>n. 15</head>
<p>Non autem virtus huius substantiae dicitur infinita privative, secundum quod infinitum congruit quantitati; sed dicitur negative, prout scilicet non limitatur ad aliquem determinatum effectum.
	Non autem potest dici virtus caelestis corporis infinita, etiam si infinito tempore moveat inferiora corpora; quia non movet nisi motum.
	Et ita influentia est ex primo movente.
	Sed nec etiam potest dici quod in corpore caelesti sit virtus infinita, etsi infinito tempore esse habeat; quia in eo non est virtus activa sui esse, sed solum susceptiva.
	Unde infinita eius duratio ostendit virtutem infinitam exterioris principii.
	Sed ad hoc quod ipsum suscipiat incorruptibile esse ab infinita virtute, requiritur quod in ipso non sit principium corruptionis, neque potentia ad non esse.</p>
</div3>

<A NAME="84122"/>
<div3><head>n. 16</head>
<p>At vero secundo, quia supra ostenderat quod primum movens non movetur motu locali, ostendit consequenter quod nec etiam aliis motibus; dicens, quod etiam impossibile est esse alterabile primum movens.
	Ostensum enim est supra, quod non movetur motu locali.
	Omnes autem alii motus sunt posteriores isto motu, qui est secundum locum.
	Remoto igitur primo necesse est removeri posteriora.
	Unde quicquid invenitur moveri aliis motibus, movetur motu locali.</p>
</div3>

<A NAME="84123"/>
<div3><head>n. 17</head>
<p>Ultimo autem concludit, quod manifestum est quod praedicta se habeant, sicut determinatum est.</p>

</div3></div2>
<div2 n="9"><head>Lectio 9</head>
<A NAME="84124"/>
<div3><head>n. 1</head>
<p>Postquam philosophus ostendit perfectionem substantiae immaterialis, hic inquirit de unitate vel multitudine eius.
	Et circa hoc tria facit.
	Primo ostendit necessitatem pertractandi hanc quaestionem, quia ab aliis nihil de hoc determinate dictum est.
	Secundo ostendit quod sunt plures, ibi, nobis autem ex suppositis.
	Tertio ostendit quot sunt, ibi, pluralitatem vero lationum.
	Dicit ergo primo, quod non oportet latere utrum sit ponendum unam solam substantiam talem, scilicet sempiternam, immaterialem, aut plures; et si plures, quot sunt: sed etiam oportet <hi>commemorare negationes aliorum</hi>, idest quod alii nihil dixerunt, quod sit manifestum et planum, de pluralitate harum substantiarum.</p>
</div3>

<A NAME="84125"/>
<div3><head>n. 2</head>
<p>Quod sic patet.
	Ponentes enim substantias immateriales maxime fuerunt qui posuerunt ideas.
	Opinio autem de ideis secundum id quod sunt, non habet rationem alicuius certae pluralitatis, quia ideae ponuntur omnium rerum quae communicant in aliquo communi.
	Sed quia ponentes ideas dixerunt eas esse numeros, ex parte numerorum aliqua ratio haberi poterat pluralitatis.
	Sed tamen de pluralitate numerorum non semper eodem modo disserebant: sed quandoque dicebant species numerorum esse infinitas.
	Quod quidem verum est, quantum ad ipsam propriam numerorum rationem, quia semper unitas addita, aliam speciem numeri facit.
	Unde, cum in infinito additio fieri possit in numeris, in infinitum species numerorum multiplicantur.
	Quandoque autem dicuntur species numerorum determinari usque ad decem; et hoc quantum ad numerorum nominationem.
	Namque omnes numeri supra decem, videntur esse secundum nomen alicuius primi numeri aliqualiter iterati.
	Sed non possunt ostendere per determinatam rationem, quare sit tanta pluralitas numerorum, scilicet usque ad decem, et non plus neque minus.
	Nec est mirum, cum ista determinatio specierum non sit secundum rem, sed secundum nomen.
	Assignant autem alii hanc rationem, quia numerus denarius generatur ex progressione numerorum usque ad quaternarium, qui est primus numerus quadratus.
	Unum enim et duo sunt tria; quibus si tria addantur fiunt sex, quatuor autem additis consurgunt decem.</p>
</div3>

<A NAME="84126"/>
<div3><head>n. 3</head>
<p>Deinde cum dicit nobis autem ostendit, quod necesse est esse plures huiusmodi substantias.
	Et circa hoc duo facit.
	Primo resumit quod ostensum est de primo principio dicens, quod, cum alii nihil dixerint demonstrative de pluralitate substantiarum separatarum, nobis dicendum est de hoc per ea quae sunt supposita et determinata prius.
	Dictum est enim supra, quod primum principium entium est quoddam quod non movetur, neque secundum se, neque secundum accidens, sed movet unum motum, qui est primus et sempiternus.
	Quia enim omne quod movetur, necesse est ab aliquo moveri, ut probatum est in octavo physicorum, necesse est, quod primum movens sit omnino immobile, et sempiternus motus sit a sempiterno motore, et unum motum ab uno motore.</p>
</div3>

<A NAME="84127"/>
<div3><head>n. 4</head>
<p>Deinde cum dicit videmus autem secundo ostendit, quod post primum principium necesse est ponere plures substantias immateriales sempiternas; dicens, quod praeter simplicem motum localem universi, qui est motus diurnus, quo totum caelum revolvitur, et est uniformis, et est simplicissimus, quem motum causat prima substantia immobilis, videmus aliquos motus locales planetarum, qui etiam sunt sempiterni, quia corpus circulare, scilicet caelum, est sempiternum: unde sempiternitas motus non tollitur per corruptionem mobilis.
	Et <hi>est instabile</hi>, idest non potest quiescere: unde motus iste non intercipitur quiete.
	Et ista probata sunt in scientia naturali, tam in libro physicorum quam in libro de caelo.
	Unde necesse est quod quilibet horum motuum moveatur a motore per se immobili et a substantia sempiterna.</p>
</div3>

<A NAME="84128"/>
<div3><head>n. 5</head>
<p>Quod quidem ideo necesse est, quia astra sempiterna sunt, et substantiae quaedam sunt: unde oportet quod movens ea, etiam sempiternum sit et substantia: movens enim est prius moto; et quod est prius substantia, necesse est esse substantiam.
	Unde manifestum est quod necesse est, quot sunt lationes astrorum, tot esse substantias, quae sunt naturaliter sempiternae, et secundum se immobiles et sine magnitudine, propter causam supra assignatam, quia scilicet movent tempore infinito, et sic per consequens virtute infinita.
	Manifestum est igitur, quod sunt aliquae substantiae immateriales secundum numerum motuum astrorum, et quod earum etiam ordo est secundum ordinem eorumdem motuum.</p>
</div3>

<A NAME="84129"/>
<div3><head>n. 6</head>
<p>Considerandum est autem quod post primam lationem Aristoteles non computat nisi lationes planetarum, quia eius tempore nondum erat deprehensus motus stellarum fixarum.
	Unde existimavit, quod octava sphaera, in qua sunt stellae fixae, esset primum mobile, et motor eius esset primum principium.
	Sed postea deprehensus est ab astrologis motus stellarum fixarum in contrarium primi motus: unde necesse est quod supra sphaeram stellarum fixarum sit alia circumdans totum, quae revolvit totum caelum motu diurno; et hoc est primum mobile, quod movetur a primo motore secundum Aristotelem.</p>
</div3>

<A NAME="84130"/>
<div3><head>n. 7</head>
<p>Sed Avicenna posuit quod primum mobile movetur immediate non a primo principio, sed ab intelligentia a primo principio causata.
	Cum enim primum principium sit unum simpliciter, existimavit quod ab eo non potest causari nisi unum, quod est intelligentia prima, in qua quidem incidit aliqua pluralitas potentiae et actus, secundum quod acquirit esse ab eo.
	Comparatur enim ad id, a quo dependet secundum suum esse, sicut potentia ad actum.
	Sic igitur prima intelligentia potest immediate causare plura.
	Nam secundum quod intelligit se prout habet aliquid de potentia, causat substantiam orbis, quem movet.
	Secundum autem quod se intelligit prout habet in actu esse ab alio, causat animam sui orbis.
	Secundum autem quod intelligit suum principium, causat intelligentiam sequentem, quae movet inferiorem orbem, et deinceps usque ad sphaeram lunae.</p>
</div3>

<A NAME="84131"/>
<div3><head>n. 8</head>
<p>Sed hoc non habet necessitatem.
	Nam causa agens non est in illis substantiis superioribus sicut in rebus materialibus, ut necesse sit ex uno tantum unum causari, quia causa et causatum in eis sunt secundum esse intelligibile.
	Unde secundum plura quae possunt intelligi ab uno, possunt ab uno plura causari.
	Et satis conveniens videtur, ut primus motus rerum corporalium, a quo omnes alii dependent, habeat pro causa principium immaterialium substantiarum, ut sit quaedam connexio et ordo sensibilium et intelligibilium.
	De hoc autem quod philosophus dicit, quod ordo substantiarum separatarum est secundum ordinem motuum et mobilium, potest esse dubitatio.
	Nam sol maior est quantitate inter omnes planetas, et eius effectus magis apparet in rebus inferioribus; et etiam motus aliorum planetarum ordinantur per motum solis, et quodammodo consequuntur ipsum.
	Unde videtur quod substantia quae movet solem, sit nobilior substantiis quae movent alios planetas, cum tamen sol non sit super omnes alios planetas.
	Sed cum in corporibus id quod est continens sit formalius et per hoc dignius et perfectius, et comparetur ad corpus contentum, sicut ad partem totum, sicut dicitur in quarto physicorum, necessarium est quod, cum sphaera superioris planetae contineat sphaeram inferioris, quod planeta superior, ad quem ordinatur tota sua sphaera, sit altioris et universalioris virtutis quam planeta inferior, et diuturniores operetur effectus, utpote propinquior existens primae sphaerae, quae per suum motum causat sempiternitatem, ut supra dictum est.
	Et inde est quod, sicut dicit Ptolemaeus in quadripartito, effectus Saturni coaptantur ad universalia loca et tempora, Iovis ad annos, Martis, solis, Veneris et Mercurii ad menses, lunae autem ad dies.</p>
</div3>

<A NAME="84132"/>
<div3><head>n. 9</head>
<p>Et inde est quod effectus planetarum apparent in istis inferioribus secundum ordinem eorumdem.
	Nam primi tres superiores videntur ordinari ad ea quae pertinent ad existentiam rei secundum seipsam: nam ipsa stabilitas esse rei attribuitur Saturno, perfectio autem rei et bona habitudo correspondet Iovi.
	Virtus autem rei, secundum quod se contra nociva tuetur et ea propellit, correspondet Marti.
	Tres vero planetae alii videntur proprium effectum habere ad motum ipsius rei existentis, ita quod sol sit ut universale principium motus: et propter hoc eius operatio in motionibus inferioribus maxime apparet.
	Venus autem videtur quasi proprium effectum habere magis determinatum, idest generationem, per quam aliquid consequitur speciem, et ad quam scilicet omnes motus alii ordinantur in istis inferioribus.
	Mercurius autem videtur proprium effectum habere in multiplicatione, idest distinctione individuorum in una specie; et propter hoc varios habet motus.
	Et ipse etiam cum naturis omnium planetarum miscetur, ut astrologi dicunt.
	Lunae autem proprie competit immutatio materiae, et dispositio ipsius ad recipiendum omnes impressiones caelestes: et propter hoc videtur quasi esse deferens impressiones caelestes, et applicans inferiori materiae.</p>
</div3>

<A NAME="84133"/>
<div3><head>n. 10</head>
<p>Sic igitur quanto corpus caeleste est superius, tanto habet universaliorem, diuturniorem et potentiorem effectum.
	Et cum corpora caelestia sint quasi instrumenta substantiarum separatarum moventium, sequitur quod substantia quae movet superiorem orbem sit universalioris conceptionis et virtutis; et per consequens oportet quod sit nobilior.</p>
</div3>

<A NAME="84134"/>
<div3><head>n. 11</head>
<p>Deinde cum dicit pluralitatem vero inquirit quot praedictae substantiae sint; et dividitur in duas partes.
	In prima inquirit primo numerum motuum caelestium.
	In secunda ex hoc concludit numerum substantiarum moventium, ibi, quare et substantia et principium.
	Circa primum duo facit.
	Primo ostendit unde accipiendus sit numerus motuum caelestium.
	Secundo ponit circa hoc opiniones diversas, ibi, Eudoxus quidem.
	Dicit ergo primo, quod pluralitatem lationum, sive motuum caelestium, oportet considerare ex astrologia, quae maxime propria est ad hoc inter scientias mathematicas.
	Ipsa namque sola inter eas speculatur de substantia sensibili et aeterna, scilicet de corpore caelesti.
	Aliae vero scientiae mathematicae de nulla substantia considerant, sicut de arithmetica patet, quae est circa numeros, et de geometria quae circa magnitudines est: numerus autem et magnitudo, sunt accidentia.</p>
</div3>

<A NAME="84135"/>
<div3><head>n. 12</head>
<p>Quod autem sunt plures motus corporum quae feruntur in caelo, scilicet planetarum, manifestum est his, qui parum attingunt de scientia astrologiae, quia <hi>unumquodque astrorum errantium</hi>, idest planetarum, movetur pluribus lationibus et non una tantum.
	Dicuntur autem planetae astra errantia, non quia irregulariter moveantur, sed quia non semper servant eamdem figuram et positionem ad alias stellas, sicut illae adinvicem, quae propter hoc fixae dicuntur.</p>
</div3>

<A NAME="84136"/>
<div3><head>n. 13</head>
<p>Quod autem sint plures motus huiusmodi astrorum, tribus modis deprehenditur.
	Est enim aliquis motus apprehensus a vulgo visu.
	Est et alius motus qui non deprehenditur nisi instrumentis et considerationibus.
	Et horum motuum quidam comprehenduntur longissimis temporibus, et quidam parvis.
	Est etiam tertius motus, qui declaratur ratione; quia motus stellarum errantium, invenitur quandoque velocior, quandoque tardior; et quandoque videtur esse planeta directus, quandoque retrogradus.
	Et, quia non potest esse secundum naturam corporis caelestis, cuius motus debet esse omnino regularis, necessarium fuit ponere diversos motus, ex quibus haec irregularitas ad debitum ordinem reducatur.</p>
</div3>

<A NAME="84137"/>
<div3><head>n. 14</head>
<p>Quot autem sint motus planetarum, nos nunc dicemus ea quae circa haec mathematici dicunt, ut circa haec reddamur attenti, ut aliqua pluralitas determinata mente concipiatur a nobis.
	Reliquum vero quod non dicetur oportet quod per nos ipsos quaeramus; vel quod in hoc suadeamur ab his qui hoc quaerunt, et si aliquid appareat postmodum per ea quae modo dicuntur ab his qui de huiusmodi tractant.
	Sed, quia in eligendis opinionibus vel repudiandis, non debet duci homo amore vel odio introducentis opinionem, sed magis ex certitudine veritatis, ideo dicit quod oportet amare utrosque, scilicet eos quorum opinionem sequimur, et eos quorum opinionem repudiamus.
	Utrique enim studuerunt ad inquirendam veritatem, et nos in hoc adiuverunt.
	Sed tamen oportet nos <hi>persuaderi a certioribus</hi>, idest sequi opinionem eorum, qui certius ad veritatem pervenerunt.</p>

</div3></div2>
<div2 n="10"><head>Lectio 10</head>
<A NAME="84138"/>
<div3><head>n. 1</head>
<p>Ponit opiniones astrologorum sui temporis de numero motuum planetarum.
	Et primo opinionem Eudoxi.
	Secundo opinionem Calippi, ibi, Calippus autem.
	Sciendum est igitur circa primum, quod Plato caelestibus motibus attribuens indefectibiliter circularitatem et ordinationem, mathematicas suppositiones fecit, per quas suppositiones possent salvari quae circa erraticas apparent, sustinendo, quod motus planetarum sunt circulares et regulares ordinati.
	Et Pythagorici quidem ad reducendum in debitum ordinem irregularitatem, quae apparet in motibus planetarum ex statione et retrogradatione, velocitate, et tarditate, et diversa apparentia quantitatis, posuerunt motus planetarum esse in sphaeris eccentricis, et in circulis parvis qui dicuntur epicycli; quam etiam opinionem Ptolemaeus prosequitur.</p>
</div3>

<A NAME="84139"/>
<div3><head>n. 2</head>
<p>Videtur autem ex huius suppositione sequi aliquid contrarium his quae demonstrantur in scientia naturali: non enim omnis motus erit vel ad medium vel a medio, vel circa medium mundi.
	Iterum sequitur, quod sphaera continens sphaeram eccentricam, vel non sit aequalis spissitudinis, vel quod sit aliquid vacuum inter unam sphaeram et aliam, vel quod sit aliquod corpus praeter substantiam sphaerarum intercidens, quod non erit corpus circulare, nec habebit aliquem motum proprium.</p>
</div3>

<A NAME="84140"/>
<div3><head>n. 3</head>
<p>Ex positione autem epicyclorum ulterius sequitur, vel quod sphaera, per quam movetur epicyclus, non sit integra et continua, vel quod sit divisibilis et rarefactibilis et condensabilis ad modum quo aer dividitur et inspissatur et rarescit aliquo corpore moto.
	Sequitur etiam, quod ipsum corpus stellae movetur per seipsum, et non solum ad motum orbis; et quod ex motu corporum caelestium perveniat sonus, quod Pythagorici consenserunt.</p>
</div3>

<A NAME="84141"/>
<div3><head>n. 4</head>
<p>Sed tamen omnia huiusmodi sunt contra ea quae determinata sunt in scientia naturali.
	Unde ad haec evitanda Eudoxus hoc videns, posuit cuique planetae sphaeras plures concentricas mundo, quarum unaquaque habet motum proprium, et ex omnibus illis motibus causatur id quod apparet de motu planetarum.
	Posuit igitur Eudoxus motum tam solis quam lunae esse in tribus sphaeris.</p>
</div3>

<A NAME="84142"/>
<div3><head>n. 5</head>
<p>Primus enim tam solis quam lunae, qui est motus diurnus, quo revolvuntur ab oriente ad occidentem, et hunc motum dicit <hi>esse astrorum planorum</hi>, idest stellarum sine errore, scilicet fixarum; quia sicut supra dictum est, cum nondum esset deprehensus motus stellarum fixarum, qui est ab occidente in orientem, esse contrarium motui primo, putabatur, quod motus diurnus esset proprius octavae sphaerae, quae est sphaera stellarum fixarum.
	Non autem putabatur, quod sola prima sphaera sufficeret ad deferendas omnes sphaeras planetarum motu diurno, sicut Ptolemaeus ponit: sed ponebat quod quilibet planeta habeat propriam sphaeram, quae revolveret ipsum motu diurno.
	Ad hunc ergo motum causandum ponebat primam sphaeram solis et lunae.</p>
</div3>

<A NAME="84143"/>
<div3><head>n. 6</head>
<p>Secundam autem sphaeram ponebat ad causandum motum solis et lunae, qui est per medium zodiaci, qui vocatur motus longitudinis, secundum quem movetur tam sol quam luna de occidente in orientem contra motum firmamenti.</p>
</div3>

<A NAME="84144"/>
<div3><head>n. 7</head>
<p>Tertiam autem sphaeram ponebat ad causandum illum motum, qui obliquatur secundum latitudinem animalium, quae figurantur in zodiaco, prout quandoque est Australior, quandoque borealior videtur planeta a media linea zodiaci.
	Sed hic motus latitudinis magis apparet, et secundum maiorem diversitatem, in luna quam in sole.
	Et ideo subiungit, quod in maiori latitudine tam obliquatur motus secundum quem fertur luna, quam motus secundum quem fertur sol.
	Et quidem lunae Ptolemaeus ponit motum latitudinis, non autem solis.
	Posuit igitur Eudoxus tertium motum, ut Simplicius dicit, quia opinabatur quod etiam sol declinaret a media linea zodiaci versus duos polos; et hoc suspicabatur eo quia non semper in eodem loco sol oritur in tropicis aestivis et hiemalibus.
	Si autem in uno et eodem tempore fieret restitutio longitudinis et latitudinis sufficeret ad hoc una sphaera per obliquitatem maximi circuli, secundum quam sol movetur.
	Sed, quia non sic se habet, sed in alio tempore pertransit circulum per longitudinem, in alio vero tempore restitutio fit latitudinis, necesse fuit ad hoc ponere tertiam sphaeram.
	Hanc autem tertiam sphaeram ponebat in sole revolvi versus eamdem partem cum secunda, sed circa axem alterum, et super alios polos.
	In luna autem ad eamdem cum prima sphaera.
	Sed in utroque ponebat motum huius tertiae sphaerae esse tardiorem, quam secundae.</p>
</div3>

<A NAME="84145"/>
<div3><head>n. 8</head>
<p>Sed aliorum quinque planetarum motum cuiuslibet posuit in quatuor sphaeras; ita quod prima sphaera et secunda est eiusdem rationis cum prima et secunda solis et lunae; quia motus primus, quem ponebat esse stellarum fixarum, et motus secundus, qui est per medium zodiaci secundum longitudinem, apparet communiter in omnibus planetis.</p>
</div3>

<A NAME="84146"/>
<div3><head>n. 9</head>
<p>Deinde unicuique planetarum ponebat tertiam sphaeram ad causandum motum latitudinis, cuius polos, circa quos revolvitur, ponebat esse in media linea zodiaci.
	Sed quia ponebat omnes sphaeras esse concentricas, ex quo zodiacus transibat per polos circuli maximi tertiae sphaerae, sequebatur e converso, quod circulus maximus tertiae sphaerae transiret per polos zodiaci.
	Unde sequebatur quod motus tertiae sphaerae deferret planetam usque ad polos zodiaci, quod nunquam videtur.</p>
</div3>

<A NAME="84147"/>
<div3><head>n. 10</head>
<p>Et ideo necesse fuit quod poneret quartam sphaeram, quae ipsum planetam ferret, quae revolvitur in contrarium tertiae, ab oriente scilicet ad occidentem aequali tempore, unde impedit ne plus divertatur secundum latitudinem a zodiaco.
	Et hoc est quod dicit, quod quartum motum stellae dicebat esse secundum quemdam circulum obliquatum ad medium tertiae sphaerae, hoc est ad maximum circulum eius.</p>
</div3>

<A NAME="84148"/>
<div3><head>n. 11</head>
<p>Si igitur cum quolibet quinque planetarum posuerit quatuor sphaeras, sequitur quod quinque planetarum sunt viginti sphaerae.
	Quibus si addantur tres solis et tres lunae, erunt omnes viginti sex, ita quod intelligatur corpus cuiuslibet planetae esse defixum in ultima sphaerarum suarum.</p>
</div3>

<A NAME="84149"/>
<div3><head>n. 12</head>
<p>Calippus autem.
	Ponit opinionem Calippi de pluralitate sphaerarum.
	Fuit autem Calippus, ut Simplicius dicit, cum Aristotele Athenis conversatus, cum eo ea quae ab Eudoxo inventa fuerant, corrigens et supplens.
	Posuit ergo Calippus eamdem rationem sphaerarum sicut Eudoxus, et exposuit positiones sphaerarum per ordinem distantiarum, tum quia ordinabat planetas sicut Eudoxus, tum quia ordinabat motus et sphaeras sicut et ille.</p>
</div3>

<A NAME="84150"/>
<div3><head>n. 13</head>
<p>Conveniebat etiam cum Eudoxo in pluralitate sphaerarum Iovis et Saturni, quia utrisque eorum dabat quatuor sphaeras; sed ipse existimabat esse apponendas sphaeras duas tam soli quam etiam lunae, si quis velit reddere rationem eorum quae apparent de motibus eorum.
	Videtur autem has duas addidisse ad causandum velocitatem et tarditatem, quae apparet in motibus eorum; ita quod sol habeat quinque sphaeras, et luna similiter quinque.
	Et reliquis planetis Marti, Veneri et Mercurio, addebat singulis unam sphaeram, ita etiam quod quilibet eorum haberet quinque sphaeras.
	Forte autem addebant hanc sphaeram ad causandum retrogradationem et stationem, quae apparet in his stellis.
	Istae igitur sphaerae vocabantur ferentes, quia secundum eas ferebatur corpus planetae.</p>
</div3>

<A NAME="84151"/>
<div3><head>n. 14</head>
<p>Sed praeter has ponebant alias, quas vocabant revolventes.
	Ad ponendum autem eas hac necessitate videbantur induci, quia ultima sphaera superioris planetae, puta Saturni, participabat motum omnium superiorum, ita quod in aliquo deficiebat a motu primae sphaerae.
	Unde et prima sphaera Iovis, cuius Poli infiguntur aliquo modo in ultima sphaera Saturni, participabat aliquid de motu sphaerarum Saturni, et sic non uniformiter movebantur motu diurno, sicut prima sphaera Saturni.
	Necessarium igitur videbatur ponere aliam sphaeram revolventem ipsam, ut restitueret id quod auferebatur ei de velocitate ex superioribus sphaeris.
	Et eadem ratione oportebat ponere aliam sphaeram revolventem secundam sphaeram Iovis, et tertiam sphaeram revolventem tertiam sphaeram Iovis.
	Non autem oportebat ponere aliquam revolventem quartam sphaeram, quia motus quartae sphaerae, in qua erat astrum infixum, debebat esse compositus ex omnibus superioribus motibus.
	Sic igitur Iupiter habet quatuor sphaeras deferentes et tres revolventes.
	Et similiter alii planetae habent tot sphaeras revolventes, quot deferentes, una minus.</p>
</div3>

<A NAME="84152"/>
<div3><head>n. 15</head>
<p>Hoc est ergo quod dicit, quod necesse est, si omnes sphaerae simul ordinatae debeant reddere et causare illud quod apparet de motu planetarum secundum quemlibet planetarum, ponere praeter supra dictas deferentes alias sphaeras revolventes, et ad idem restituentes primam sphaeram inferius ordinati astri, una pauciores.
	Et sic solum convenit quod motus planetarum compleant omnia quae apparent de eis.</p>
</div3>

<A NAME="84153"/>
<div3><head>n. 16</head>
<p>Quare igitur sphaerae deferentes, quae quidem sunt Saturni et Iovis, sunt octo, cum uterque eorum ponatur habere quatuor sphaeras: quae sunt aliorum quinque planetarum, viginti quinque, quia quilibet eorum habet quinque sphaeras: harum autem sphaerarum illae solae non revolvuntur, quae sunt in fine, in quibus ordinatur astrum, sequitur quod revolventes priorum duorum planetarum, scilicet Saturni et Iovis, sunt sex.
	Revolventes autem posteriorum quatuor sunt sexdecim.
	Sed cum post Saturnum et Iovem sint alii quinque, manifestum est quod unum eorum praetermittit, scilicet vel Martem, vel Mercurium: ut quod dicit posteriorum quatuor referatur ad quatuor infimos: vel praetermittit lunam, ut referatur ad quatuor immediate sequentes.
	Praetermittit autem, vel ex errore, qui interdum accidit in numeris; vel propter aliam rationem, quae nos latet: quia scripta Calippi non inveniuntur, ut Simplicius dicit.
	Sic igitur numerus omnium sphaerarum deferentium et revolventium sunt quinquaginta quinque.</p>
</div3>

<A NAME="84154"/>
<div3><head>n. 17</head>
<p>Sed quia de hoc poterat esse dubium, utrum lunae et soli sint addendae duae sphaerae, quas Calippus addit: vel quod utrique sint dandae duae sphaerae solum, ut posuit Eudoxus, ideo dicit quod si aliquis non addit soli vel lunae illos duos motus quos addit Calippus, sequitur quod omnes sphaerae erunt quadraginta septem; subtraherentur enim a praedicto numero quatuor deferentes, duae solis, duae lunae, et totidem revolventes.
	Remotis autem octo de quinquaginta quinque, remanent quadraginta septem.</p>
</div3>

<A NAME="84155"/>
<div3><head>n. 18</head>
<p>Sed attendendum quod si supra, cum dixit revolventes posteriores quatuor, esse sexdecim, praetermisit lunam, remotis duabus deferentibus lunae et duabus solis, non removebuntur quatuor revolventes, sed solum duae, si sphaerae lunae non habent revolventes: et sic a prima pluralitate sphaerarum subtrahuntur sex sphaerae, quatuor deferentes et duae revolventes: unde sequitur quod sphaerae omnes sint quadraginta novem.
	Et sic non videtur quod Aristoteles voluerit praetermittere lunam sed magis Martem: nisi aliquis dicat Aristotelem oblitum fuisse quod lunae posuerit sphaeras revolventes, idcirco errorem in numero accidisse, quod non videtur probabile.</p>
</div3>

<A NAME="84156"/>
<div3><head>n. 19</head>
<p>Ultimo ergo concludit tantam esse pluralitatem sphaerarum quanta dicta est.</p>
</div3>

<A NAME="84157"/>
<div3><head>n. 20</head>
<p>Deinde cum dicit quare et substantias concludit ex numero motuum caelestium, numerum substantiarum immaterialium; et circa hoc tria facit.
	Primo concludit propositum.
	Secundo excludit quaedam, quae possent debilitare illationem praemissam, ibi, si autem nullam possibile.
	Tertio comparat id quod ostensum est de substantiis separatis, ad opiniones antiquas, et ad opiniones vulgares, quae de his suo tempore habebantur, ibi, tradita autem sunt.
	Dicit ergo primo, quod cum tanta sit pluralitas sphaerarum et motuum caelestium, quanta dicta est, rationabile est opinari tot esse substantias immateriales et principia immobilia, et etiam tot <hi>esse principia sensibilia</hi>, idest corpora caelestia.
	Dicit autem rationabile, ut insinuet hoc probabiliter concludi, non autem ex necessitate.
	Unde subiungit quod ipse relinquit id quod est necessarium circa hoc illis qui sunt fortiores et potentiores ad hoc inveniendum quam ipse esset.</p>
</div3>

<A NAME="84158"/>
<div3><head>n. 21</head>
<p>Deinde cum dicit si autem hic philosophus excludit ea ex quibus praedicta conclusio debilitari posset; et sunt tria.
	Quorum primum est.
	Quia posset aliquis dicere quod sunt quaedam substantiae separatae, quibus non respondent aliqui motus in caelo.</p>
</div3>

<A NAME="84159"/>
<div3><head>n. 22</head>
<p>Ad quod excludendum dicit, quod si non est possibile quod sint aliqui motus in caelo, qui non ordinentur ad motum alicuius astri, et iterum si oportet omnem impassibilem substantiam quae est sortita <hi>optimum secundum se</hi>, idest quae habet suam perfectionem sine motu, opinari esse finem alicuius motus, non erit aliqua natura impassibilis et immaterialis, praeter eas, quae sunt fines caelestium motuum; sed necesse erit hunc esse numerum substantiarum separatarum, qui est numerus caelestium motuum.</p>
</div3>

<A NAME="84160"/>
<div3><head>n. 23</head>
<p>Sed tamen primum non est necessarium, scilicet quod omnis substantia immaterialis et impassibilis sit finis alicuius motus caelestis.
	Potest enim dici quod sunt aliquae substantiae separatae altiores, quam ut sint proportionatae quasi fines caelestibus motibus; quod ponere non est inconveniens.
	Non enim substantiae immateriales sunt propter corporalia, sed magis e converso.</p>
</div3>

<A NAME="84161"/>
<div3><head>n. 24</head>
<p>Deinde cum dicit sed alias removet secundum quod posset debilitare praedictam illationem.
	Posset enim aliquis dicere, quod sunt multo plures lationes in caelo, quam quae numeratae sunt, quae tamen non possunt deprehendi, eo quod ex eis non accidit aliqua diversitas in motu alicuius corporum caelestium quae visu percipiuntur et dicuntur astra.</p>
</div3>

<A NAME="84162"/>
<div3><head>n. 25</head>
<p>Et ad hoc excludendum similiter etiam dixerat, quod nulla latio potest esse in caelo, quae non ordinetur ad lationem alicuius astri.
	Hoc est etiam quod nunc dicit, quod impossibile est esse alias lationes in caelo, praeter illas ex quibus accidit diversitas in motu astrorum; sive sint illae quae dictae sunt, sive aliae aut totidem aut plures aut pauciores.</p>
</div3>

<A NAME="84163"/>
<div3><head>n. 26</head>
<p>Et hoc probabiliter accipi potest ex corporibus quae feruntur: si enim omne ferens est propter id quod defertur, et omnis latio est alicuius quod fertur, non potest esse aliqua latio quae sit propter seipsam, vel propter aliam lationem tantum; sed oportet quod omnes lationes sint causa astrorum.
	Alioquin si latio propter aliquam lationem est, eadem ratione et illam oportebit esse propter aliam.
	Et cum non sit procedere in infinitum, sequitur quod finis omnis lationis sit aliquod caelestium corporum, quae deferuntur sicut astra: unde impossibile est esse aliquem motum in caelo, ex quo non possit percipi aliqua diversitas in aliquo astro.</p>
</div3>

<A NAME="84164"/>
<div3><head>n. 27</head>
<p>Quod autem hic excludit tertium, per quod posset dicta conclusio infirmari.
	Posset enim aliquis dicere, quod sint plures mundi, et in quolibet sint tot sphaerae et motus, quot in isto, vel plures: et sic necesse est ponere plures substantias immateriales.</p>
</div3>

<A NAME="84165"/>
<div3><head>n. 28</head>
<p>Sed hoc excludit dicens manifestum esse quod sit unum caelum tantum.
	Quia si essent plures secundum numerum, et in eadem specie, sicut sunt plures homines, oporteret etiam quod simile iudicium esset de primo principio uniuscuiusque caeli, quod est movens immobile, sicut dictum est.
	Oporteret enim quod plura prima principia essent specie unum et numero multa.</p>
</div3>

<A NAME="84166"/>
<div3><head>n. 29</head>
<p>Sed hoc est impossibile; quia quaecumque sunt unum specie et plura numero, habent materiam.
	Non enim distinguitur secundum rationem et formam, quia omnium individuorum est communis ratio utpote quae est hominis.
	Unde relinquitur quod distinguantur per materiam.
	Et sic Socrates est unus non solum secundum rationem, ut homo, sed etiam secundum numerum.</p>
</div3>

<A NAME="84167"/>
<div3><head>n. 30</head>
<p>Sed primum principium <hi>cum sit quod quid erat esse</hi>, idest sua essentia et ratio, non habet materiam, quia eius substantia <hi>est endelechia</hi>, idest actus, materia autem est in potentia.
	Relinquitur igitur quod primum movens immobile sit unum, non solum ratione speciei, sed etiam numero.
	Oportet igitur quod primus motus sempiternus, qui ab eo causatur, sit unus tantum, et per consequens sequitur quod caelum sit unum tantum.</p>
</div3>

<A NAME="84168"/>
<div3><head>n. 31</head>
<p>Deinde cum dicit tradita sunt comparat ea quae inventa sunt de substantiis immaterialibus ad opiniones antiquas et ad vulgares.
	Et dicit, quod ab antiquis philosophis quaedam sunt tradita de substantiis separatis, et dimissa posterioribus per modum fabulae, scilicet quod dii sunt, et quod id quod est divinum, continet totam naturam.
	Et hoc quidem habetur ex superioribus, si omnes substantiae immateriales vocentur dii.
	Si autem solum primum principium vocetur Deus, est unus tantum Deus, ut ex praedictis patet.
	Reliqua vero introducta sunt fabulose ad persuasionem multitudinis, quae non potest capere intelligibilia, et secundum quod fuit optimum ad leges ferendas, et ad utilitatem conversationis humanae, ut ex huiusmodi adinventis persuaderetur multitudini, ut intenderent virtuosis actibus et a vitiis declinarent.
	Et quid sit fabulose introductum exponit subdens, quod dixerunt deos esse conformes hominibus et quibusdam aliorum animalium.
	Posuerunt enim fabulose homines quosdam deificatos, et quaedam animalia, et quaedam consequentia istis et alia similia dixerunt.
	Ex quibus si aliquis hoc solum velit accipere quod primo ostensum est in praehabitis, scilicet quod dii sunt quaedam substantiae immateriales, putabitur esse dictum divine et secundum verisimilitudinem.
	Et hoc ideo est, quia quaelibet ars et etiam philosophia, saepe fuit inventa secundum possibilitatem humanam, et iterum fuit corrupta, vel propter bella impedientia studium, vel propter inundationes, vel alia huiusmodi excidia.</p>
</div3>

<A NAME="84169"/>
<div3><head>n. 32</head>
<p>Et hoc necessarium fuit ponere Aristoteli ut possit salvare aeternitatem mundi.
	Manifestum enim erat quod a quodam certo tempore inceperant homines philosophari et artes adinvenire.
	Inconveniens autem videbatur, quod infinito tempore fuisset absque his humanum genus.
	Et ideo dicit quod philosophiae et aliae artes fuerunt multoties inventae et corruptae, et quod opiniones illorum antiquorum quasi reliquiae salvantur usque nunc.</p>
</div3>

<A NAME="84170"/>
<div3><head>n. 33</head>
<p>Et ultimo concludit quod <hi>praedicta opinio</hi>, idest quae a philosophantibus habita est, post quos destructa fuit philosophia, solum sic manifesta est, scilicet per modum fabulae, ut supra dictum est.</p>

</div3></div2>
<div2 n="11"><head>Lectio 11</head>
<A NAME="84171"/>
<div3><head>n. 1</head>
<p>Postquam philosophus determinavit de substantia immateriali quantum ad eius perfectionem et quantum ad eius unitatem, nunc determinat quasdam dubitationes pertinentes ad actionem eius.
	Ostensum est enim supra, quod prima immaterialis substantia movet sicut intelligibile, et sicut bonum desiderabile.
	Et ideo dividitur haec pars in duas.
	In prima determinat quaedam dubia circa primam immaterialem substantiam, quantum ad hoc quod est bonum intelligibile et intellectus.
	In secunda quantum ad hoc quod est bonum appetibile, ibi, perscrutandum est autem qualiter habet et cetera.
	Circa primum duo facit.
	Primo assignat rationem dubitationis circa intellectum primae substantiae.
	Secundo dubitationem movet et determinat, ibi, nam si non intelligat.
	Dicit ergo primo, quod ea quae pertinent ad intellectum primae substantiae immaterialis, habent quasdam dubitationes, et videntur oriri ex hoc.
	Ostenderat enim philosophus quod intellectus intelligens et appetens primum movens, quod movet sicut intelligibile et desiderabile, habet aliquid se dignius, scilicet illud quod intelligitur ab eo, et desideratur.
	Ostenderat etiam quod ipsum primum intelligibile, est etiam intellectus.
	Unde posset videri quod pari ratione, haberet aliquid dignius et superius, et quod non esset supremum et optimum: quod est contra ea quae apparent de primo principio.
	Et ideo dicit hic, quod videtur omnibus apparens, quod principium sit dignissimum.
	Sed difficultates quaedam emergunt, si quis velit assignare quomodo se habeat ita <hi>quod sit dignissimum</hi>, idest optimum et perfectissimum.</p>
</div3>

<A NAME="84172"/>
<div3><head>n. 2</head>
<p>Deinde cum dicit nam si manifestat huiusmodi difficultates.
	Et circa hoc tria facit.
	Primo movet dubitationes.
	Secundo praemittit quaedam, quae sunt praenecessaria ad determinationem omnium quaestionum motarum, ibi, palam ergo quod divinissimum et cetera.
	Tertio solvit dubitationes, ibi, primum quidem.
	Circa primum duo facit.
	Primo movet quaestiones principaliter intentas.
	Secundo movet quamdam quaestionem incidentem, cuius solutio necessaria est ad praemissas quaestiones, ibi, ergo utrum differt.
	Movet autem primo duas quaestiones.
	Prima est, quomodo intellectus primi moventis se habeat ad suum intelligere.
	Secunda, quomodo se habeat ad suum intelligibile, ibi, amplius autem sive intellectus.
	Sciendum est ergo, quod intellectus ad suum intelligere potest se habere tripliciter.
	Uno modo quod non conveniat ei intelligere in actu, sed in potentia tantum, vel in habitu.
	Alio modo quod conveniat ei in actu.
	Alio modo quod sit ipsum suum intelligere, sive sua intelligentia, quod idem est.</p>
</div3>

<A NAME="84173"/>
<div3><head>n. 3</head>
<p>Dicit ergo, quod si intellectus primi moventis non intelligat in actu, sed solum in potentia, vel in habitu, non erit aliquid nobile: bonum enim et nobilitas intellectus est in hoc quod actu intelligit; intellectus autem intelligens tantum in potentia vel in habitu, se habet sicut dormiens: nam dormiens habet quidem potentias operum vitae, sed opera vitae non operatur: unde somnus dicitur esse dimidium vitae, et secundum somnum non differt felix ab infelice, virtuosus a vitioso.
	Si autem intellectus primi intellectus intelligat quidem actu, sed principale eius bonum, quod est operatio eius, sit aliquid aliud ab ipso, <hi>quia eius intelligentia</hi>, idest operatio intellectualis ipsius non est hoc quod sua substantia, comparatur ad ipsum sicut potentia ad actum, et perfectibile ad perfectionem.
	Et sic sequitur quod primum intelligens non sit optima substantia: honorabilitas enim et nobilitas inest ei per suum intelligere: nihil autem quod est nobile secundum aliud, est nobilissimum.
	Sic igitur videtur sequi quod substantia primi intelligentis non sit optima, sive intelligat in potentia tantum, sive in actu; nisi ponatur cum hoc quod sua substantia sit suum intelligere, ut post determinabit.</p>
</div3>

<A NAME="84174"/>
<div3><head>n. 4</head>
<p>Deinde cum dicit amplius autem antequam solvat positam quaestionem, movet aliam de intelligibili.
	Unde dicit, quod sive substantia primi moventis sit intellectus, quasi quaedam potentia intellectiva, sive <hi>sit intelligentia</hi>, idest actus intellectus, idest intelligere, quod prima quaestio quaerebat, quaerendum restat quid intelligit? Aut enim intelligit seipsum, aut aliquid aliud.
	Si intelligit aliquid aliud, aut intelligit semper idem, aut oportet quod intelligat aliud et aliud; quandoque, scilicet, hoc, quandoque illud.</p>
</div3>

<A NAME="84175"/>
<div3><head>n. 5</head>
<p>Deinde cum dicit ergo utrum antequam solvat praemissas quaestiones, interponit quamdam quaestionem, cuius solutio valet ad determinationem praemissarum.
	Et est quaestio utrum ad nobilitatem vel perfectionem intellectus aliquid differat, vel nihil, quod intelligatur aliquid bonum et nobile, aut quodcumque contingit.</p>
</div3>

<A NAME="84176"/>
<div3><head>n. 6</head>
<p>Et quod differat, quodam signo ostendit: quia inconveniens videretur et absurdum, quod aliquis meditetur, et operationem sui intellectus occupet circa quaedam vilia.
	Quod non esset, si non pertineret ad nobilitatem intellectus nobilitas intelligibilis, sed indifferens esset intelligere nobilia et vilia.
	Hoc enim omnino est impossibile.
	Manifestum est enim, quod operationes secundum propria obiecta specificantur.
	Unde oportet, quod quanto nobilius est obiectum, tanto nobilior sit operatio.</p>
</div3>

<A NAME="84177"/>
<div3><head>n. 7</head>
<p>Deinde cum dicit palam ergo praemittit quaedam necessaria ad solutionem principalium quaestionum.
	Et primo ponit duo: quorum primum concludit ex solutione interpositae quaestionis.
	Si enim differt ad nobilitatem intellectus intelligere bonum, aut quodcumque contingens, ut dictum est; manifestum est, quod cum primus intellectus sit nobilissimus, quod intelligit aliquid divinissimum et honoratissimum.</p>
</div3>

<A NAME="84178"/>
<div3><head>n. 8</head>
<p>Secundum, quod determinata est solutio ultimae partis secundae quaestionis principalis.
	Quaerebatur enim utrum intellectus primi mutaretur de uno in aliud.
	Et patet quod non mutatur de uno intellecto in aliud; quia cum intelligat divinissimum, si mutaretur in aliud intelligibile, esset eius mutatio in aliquid indignius, quod non competit alicui, nisi tendenti in defectionem et corruptionem.
	Iterum hoc ipsum quod est transire de uno intellecto in aliud, est quidam motus: unde non potest competere primo moventi, cum sit omnino immobile.</p>
</div3>

<A NAME="84179"/>
<div3><head>n. 9</head>
<p>Deinde cum dicit primum quidem solvit prius positas quaestiones.
	Et primo ponit veritatem primae.
	Secundo veritatem secundae, ibi, deinde palam et cetera.
	Veritatem autem primae quaestionis manifestat dicens, quod si substantia <hi>primi non est intelligentia</hi>, idest ipsum suum intelligere, sed est potentia quaedam intellectiva, <hi>rationabile est</hi>, idest probabiliter videtur sequi, quod <hi>continuatio intelligentiae</hi>, idest operationis intellectualis, sit ei laboriosa.
	Quod enim est in potentia ad aliquid, se habet ad hoc et ad eius oppositum; quia quod potest esse, potest non esse; unde si substantia primi comparatur ad intelligere sicut potentia ad actum, quantum est de ratione suae substantiae, poterit intelligere et non intelligere: non ergo inerit ei ex sua substantia quod continue intelligat.</p>
</div3>

<A NAME="84180"/>
<div3><head>n. 10</head>
<p>Ut autem non se habeat aliquando sicut dormiens, necesse est quod continuationem intelligentiae adipiscatur ex aliquo alio.
	Quod autem aliquis adipiscitur, et non habet hoc ex sui natura, probabile est quod sit ei cum labore, eo quod sic invenitur in nobis: nam in continue operando laboramus.
	Non autem est necessarium; quia quod aliquid acquirit ab alio non est laboriosum, nisi vel ipsum, vel aliquid aliud continuans ipsum, sit contra naturam.
	Unde licet continuitas motus caeli dependeat ab extrinseco, non tamen caelum movetur cum labore.</p>
</div3>

<A NAME="84181"/>
<div3><head>n. 11</head>
<p>Fuit igitur Aristoteles hic contentus inducere ad inconveniens quod probabiliter sequitur; quia inconveniens quod ex necessitate sequitur est manifestum, scilicet quod bonum et perfectio primi moventis dependeat ab aliquo superiori; non enim esset primum et optimum.</p>
</div3>

<A NAME="84182"/>
<div3><head>n. 12</head>
<p>Deinde cum dicit deinde palam solvit secundam quaestionem.
	Et circa hoc tria facit.
	Primo determinat veritatem secundae quaestionis.
	Secundo obiicit in contrarium, ibi, et est intelligentia, et cetera.
	Tertio solvit, ibi, aut in quibusdam.
	Dicit ergo primo, quod postquam ostensum est, quod substantia primi non est potentia intellectiva, sed est ipsa intelligentia, ex hoc palam est, quod si primum non intelligit seipsum, sed aliquid aliud, sequitur quod aliquid aliud erit dignius quam primum, idest intellectum ab ipso.</p>
</div3>

<A NAME="84183"/>
<div3><head>n. 13</head>
<p>Quod sic probat.
	Ipsum intelligere in actu, quod est intelligentia, convenit alicui etiam intelligenti quodcumque indignissimum.
	Unde patet quod intelligere aliquod in actu, est fugiendum; quia dignius est quod quaedam non videantur in actu, quam quod videantur.
	Non autem hoc esset, si intelligentia esset optimum; quia tunc nullum intelligere esset vitandum.
	Cum ergo aliquod intelligere sit vitandum propter indignitatem intelligibilis, relinquitur quod nobilitas eius, quod est intelligere, dependeat ex nobilitate intelligibilis.
	Dignius est igitur ipsum intellectum quam ipsum intelligere.</p>
</div3>

<A NAME="84184"/>
<div3><head>n. 14</head>
<p>Cum igitur ostensum sit quod primum sit suum intelligere, sequitur, si intelligat aliud a se, quod illud aliud erit eo nobilius.
	Cum igitur ipsum sit nobilissimum et potentissimum, necesse est quod intelligat seipsum, et quod in eo sit idem intellectus et intellectum.</p>
</div3>

<A NAME="84185"/>
<div3><head>n. 15</head>
<p>Considerandum est autem quod philosophus intendit ostendere, quod Deus non intelligit aliud, sed seipsum, inquantum intellectum est perfectio intelligentis, et eius, quod est intelligere.
	Manifestum est autem quod nihil aliud sic potest intelligi a Deo, quod sit perfectio intellectus eius.
	Nec tamen sequitur quod omnia alia a se sint ei ignota; nam intelligendo se, intelligit omnia alia.</p>
</div3>

<A NAME="84186"/>
<div3><head>n. 16</head>
<p>Quod sic patet.
	Cum enim ipse sit ipsum suum intelligere, ipsum autem est dignissimum et potentissimum, necesse est quod suum intelligere sit perfectissimum: perfectissime ergo intelligit seipsum.
	Quanto autem aliquod principium perfectius intelligitur, tanto magis intelligitur in eo effectus eius: nam principiata continentur in virtute principii.
	Cum igitur a primo principio, quod est Deus, dependeat caelum et tota natura, ut dictum est, patet, quod Deus cognoscendo seipsum, omnia cognoscit.</p>
</div3>

<A NAME="84187"/>
<div3><head>n. 17</head>
<p>Nec vilitas alicuius rei intellectae derogat dignitati.
	Non enim intelligere actu aliquod indignissimum est fugiendum, nisi inquantum intellectus in eo sistit, et dum illud actu intelligit, retrahitur a dignioribus intelligendis.
	Si enim intelligendo aliquod dignissimum etiam vilia intelligantur, vilitas intellectorum intelligentiae nobilitatem non tollit.</p>
</div3>

<A NAME="84188"/>
<div3><head>n. 18</head>
<p>Deinde cum dicit et est intelligentia obiicit contra veritatem determinatam dupliciter.
	Primo quidem sic.
	Primum intelligit seipsum, ut ostensum est, et iterum supra ostensum est, quod primum est sua intelligentia: ergo intelligentia primi non est aliud quam intelligentia intelligentiae.
	Sed hoc est contra id quod videtur; quia actus sensus, et scientia, et opinio, et meditatio semper videntur esse alterius.
	Et si aliquando sint suiipsius, sicut cum aliquis sentit se sentire, vel scit se scire, vel opinatur se opinari, vel meditatur se meditari, hoc est quidem praeter opus vel praeter actum principalem: nam hic videtur principalis actio, ut aliquis intelligat intelligibile.
	Quod autem aliquis intelligat se intelligere intelligibile, hoc videtur esse praeter principalem actum, quasi accessorium quoddam.
	Unde si intelligere primi non sit nisi intelligentia intelligentiae, videtur sequi quod suum intelligere non sit principalissimum.</p>
</div3>

<A NAME="84189"/>
<div3><head>n. 19</head>
<p>Deinde cum dicit amplius si aliud secundo obiicit alio modo.
	Manifestum est, quod aliud est intelligere et intelligi.
	Et si contingat quod idem subiecto sit intellectus, et ipsum intellectum, non tamen sunt idem ratione.
	Si ergo primum est suum intelligere, et est ipsum quod intelligitur, quod est optimum, videbitur dubium remanere secundum quid insit ei hoc quod est bene esse eius; utrum scilicet secundum hoc quod est intelligentia, vel secundum quod est intellectum.</p>
</div3>

<A NAME="84190"/>
<div3><head>n. 20</head>
<p>Deinde cum dicit an in quibusdam solvit positas obiectiones, dicens, quod in quibusdam res scita idem est quod scientia.
	Et hoc manifestat dividendo scientiam: nam scientia alia est factiva, et alia speculativa.
	In factivis autem scientiis, res scita sine materia accepta, est ipsa scientia.
	Sicut patet, quod domus sine materia, prout est in mente aedificatoris, est ipsa ars aedificativa; et similiter sanitas in mente medici est ars medicativa.
	Et sic patet, quod ars factiva nihil aliud est quam substantia rei factae, et quod quid erat esse eius.
	Omnis enim artifex procedit in opus ex eo quod considerat quid est quod operari intendit.</p>
</div3>

<A NAME="84191"/>
<div3><head>n. 21</head>
<p>In speculativis vero scientiis manifestum est, quod ipsa ratio definitiva rei est res scita, et est ipsa scientia sive intelligentia.
	Per hoc enim est sciens intellectus, per quod habet rationem rei.
	Cum igitur intellectus in actu et intellectum non sit alterum, in his quaecumque materiam non habent, manifestum est quod in substantia prima, quae maxime remota est a materia, maxime idem est intelligere et intellectum.
	Et sic una est intelligentia intellecti tantum, et non est aliud intelligentia intellecti, et aliud intelligentia intelligentiae.</p>
</div3>

<A NAME="84192"/>
<div3><head>n. 22</head>
<p>Deinde cum dicit adhuc autem movet tertiam dubitationem praeter duas prius determinatas.
	Cum enim ostensum sit, quod primum intelligit seipsum aliquid autem intelligitur dupliciter: uno modo per modum simplicis intellectus, sicut intelligimus quod quid est; alio modo per modum compositi, sicut intelligimus enunciationem: restat igitur quaerendum, utrum primum intelligat seipsum, per modum intellectus simplicis aut compositi.
	Et hoc est quod dicit, quod restat dubitatio si quod intelligitur a Deo est compositum.</p>
</div3>

<A NAME="84193"/>
<div3><head>n. 23</head>
<p>Ostendit autem quod non sit compositum, cum dicit, transmutabitur enim: et hoc tripliciter.
	Primo quidem sic.
	In omni intellecto composito sunt plures partes, quae seorsum intelligi possunt.
	Licet enim hoc intellectum compositum, quod est,- homo currit,- prout est unum intellectum compositum, simul intelligatur, tamen partes eius seorsum intelligi possunt.
	Potest enim intelligi hoc quod est - homo - per se, et hoc quod est - currit.
	Sic igitur quicumque intelligit aliquod intellectum compositum, potest transmutari intelligendo de una parte in aliam.
	Si igitur intellectum primum sit compositum, sequitur quod potest transmutari intelligendo de parte in partem.
	Cuius contrarium supra ostensum est.</p>
</div3>

<A NAME="84194"/>
<div3><head>n. 24</head>
<p>Deinde cum dicit aut indivisibile secundam rationem ponit, quae talis est.
	Omne quod non habet materiam, est simplex et indivisibile: sed intellectum primum est immateriale: ergo est simplex et indivisibile.</p>
</div3>

<A NAME="84195"/>
<div3><head>n. 25</head>
<p>Ponit autem exemplum de humano intellectu.
	Quod quidem exemplum potest dupliciter intelligi.
	Uno modo secundum similitudinem, ut intelligatur quod humanus intellectus sit secundum suam essentiam indivisibilis, quia est forma omnino immaterialis.</p>
</div3>

<A NAME="84196"/>
<div3><head>n. 26</head>
<p>Alio modo, et melius, potest intelligi secundum dissimilitudinem, ut sit sensus quod humanus intellectus intelligit compositum, quia accipit sua intelligibilia a rebus materialibus, quod non est de intellectu primi.</p>
</div3>

<A NAME="84197"/>
<div3><head>n. 27</head>
<p>Deinde cum dicit aut quod tertiam rationem ponit, quae talis est.
	Intellectus qui est intelligibilium compositorum, habet suam perfectionem non semper, sed in aliquo tempore.
	Quod sic patet, quia non habet suum bonum in hac parte vel in illa: sed illud quod est optimum eius, est quoddam aliud, quod est in quodam toto.
	Unde etiam verum (quod est bonum intellectus) non est in incomplexis, sed in complexo.
	Simplicia autem priora sunt generatione et tempore quam composita: unde illud quod non habet suum bonum in partibus, quae seorsum accipi possunt, sed in toto, quod ex eis constituitur, habet suum bonum per aliquod tempus, et non semper.
	Sed intelligentia primi, quae est suiipsius, aeternaliter et eodem modo se habet: intellectum ergo primi non est compositum.</p>

</div3></div2>
<div2 n="12"><head>Lectio 12</head>
<A NAME="84198"/>
<div3><head>n. 1</head>
<p>Postquam philosophus ostendit qualiter primum movens est intelligens et intelligibile, hic intendit inquirere qualiter primum movens sit bonum et appetibile.
	Et circa hoc duo facit.
	Primo ostendit qualiter se habeat bonum in universo secundum opinionem propriam.
	Secundo secundum opinionem aliorum, ibi, quaecumque vero impossibilia.
	Circa primum duo facit.
	Primo movet quaestionem.
	Secundo solvit eam, ibi, aut utroque modo et cetera.
	Oritur autem ista quaestio ex hoc, quod supra dictum est, quod primum movens movet sicut bonum et appetibile.
	Bonum enim, secundum quod est finis alicuius, est duplex.
	Est enim finis extrinsecus ab eo quod est ad finem, sicut si dicimus locum esse finem eius quod movetur ad locum.
	Est etiam finis intra, sicut forma finis generationis et alterationis, et forma iam adepta, est quoddam bonum intrinsecum eius, cuius est forma.
	Forma autem alicuius totius, quod est unum per ordinationem quamdam partium, est ordo ipsius: unde relinquitur quod sit bonum eius.</p>
</div3>

<A NAME="84199"/>
<div3><head>n. 2</head>
<p>Quaerit ergo philosophus utrum natura totius universi habeat bonum et optimum, idest finem proprium, quasi aliquid separatum a se, vel habeat bonum et optimum in ordine suarum partium, per modum, quo bonum alicuius rei naturalis est sua forma.</p>
</div3>

<A NAME="84200"/>
<div3><head>n. 3</head>
<p>Deinde cum dicit aut utroque solvit propositam quaestionem.
	Et circa hoc duo facit.
	Primo enim ostendit, quod universum habet bonum separatum, et bonum ordinis.
	Secundo ostendit qualiter partes universi se habent ad ordinem, ibi, omnia vero coordinata.
	Dicit ergo primo, quod universum habet utroque modo bonum et finem.
	Est enim aliquod bonum separatum, quod est primum movens, ex quo dependet caelum et tota natura, sicut ex fine et bono appetibili, ut ostensum est.
	Et, quia omnia, quorum unum est finis, oportet quod in ordine ad finem conveniant, necesse est, quod in partibus universi ordo aliquis inveniatur; et sic universum habet et bonum separatum, et bonum ordinis.</p>
</div3>

<A NAME="84201"/>
<div3><head>n. 4</head>
<p>Sicut videmus in exercitu: nam bonum exercitus est et in ipso ordine exercitus, et in duce, qui exercitui praesidet: sed magis est bonum exercitus in duce, quam in ordine: quia finis potior est in bonitate his quae sunt ad finem: ordo autem exercitus est propter bonum ducis adimplendum, scilicet ducis voluntatem in victoriae consecutionem; non autem e converso, bonum ducis est propter bonum ordinis.</p>
</div3>

<A NAME="84202"/>
<div3><head>n. 5</head>
<p>Et, quia ratio eorum quae sunt ad finem, sumitur ex fine, ideo necesse est quod non solum ordo exercitus sit propter ducem, sed etiam quod a duce sit ordo exercitus, cum ordo exercitus sit propter ducem.
	Ita etiam bonum separatum, quod est primum movens, est melius bonum bono ordinis, quod est in universo.
	Totus enim ordo universi est propter primum moventem, ut scilicet explicatur in universo ordinato id quod est in intellectu et voluntate primi moventis.
	Et sic oportet, quod a primo movente sit tota ordinatio universi.</p>
</div3>

<A NAME="84203"/>
<div3><head>n. 6</head>
<p>Deinde cum dicit omnia vero ostendit qualiter partes universi se habent ad ordinem; dicens, quod omnia quae sunt in universo, sunt aliquo modo ordinata, sed non similiter omnia habent ordinem, scilicet animalia marina, et volatilia, et plantae.
	Et tamen licet non sint eodem modo ordinata, non ita se habent, quod unum eorum non pertineat ad alterum; sed est aliqua affinitas et ordo unius ad alterum.
	Plantae enim sunt propter animalia, et animalia sunt propter homines.
	Et quod omnia sint ordinata adinvicem, patet ex hoc, quod omnia simul ordinantur ad unum finem.</p>
</div3>

<A NAME="84204"/>
<div3><head>n. 7</head>
<p>Sed quod omnia non sic sint similiter ordinata, manifestatur per quoddam exemplum.
	In aliqua enim domo vel familia ordinata inveniuntur diversi gradus, sicut sub patrefamilias est primus gradus filiorum, alius autem gradus est servorum, tertius vero gradus est bestiarum, quae serviunt in domo, ut canes, et huiusmodi animalia.
	Huiusmodi enim gradus diversimode se habent ad ordinem domus, qui imponitur a patrefamilias gubernatore domus.
	Filiis enim non competit ut faciant aliquid casualiter et sine ordine; sed omnia, aut plura eorum quae faciunt, ordinata sunt.
	Non autem ita est de servis aut bestiis, quia parum participant de ordine, qui est ad commune.
	Sed multum invenitur in eis de eo quod contingit, et casualiter accidit.
	Et hoc ideo quia parvam affinitatem habent cum rectore domus, qui intendit bonum domus commune.</p>
</div3>

<A NAME="84205"/>
<div3><head>n. 8</head>
<p>Sicut autem imponitur in familia ordo per legem et praeceptum patrisfamilias, qui est principium unicuique ordinatorum in domo, exequendi ea quae pertinent ad ordinem domus, ita natura in rebus naturalibus est principium exequendi unicuique id quod competit sibi de ordine universi.
	Sicuti enim qui est in domo per praeceptum patrisfamilias ad aliquid inclinatur, ita aliqua res naturalis per naturam propriam.
	Et ipsa natura uniuscuiusque est quaedam inclinatio indita ei a primo movente, ordinans ipsam in debitum finem.
	Et ex hoc patet, quod res naturales agunt propter finem, licet finem non cognoscant, quia a primo intelligente assequuntur inclinationem in finem.</p>
</div3>

<A NAME="84206"/>
<div3><head>n. 9</head>
<p>Sed tamen non similiter omnia ista se habent ad istum finem.
	Est enim aliquid commune omnibus; quia necesse est quod omnia ad hoc perveniant quod discernantur, idest quod habeant discretas et proprias operationes, et quod etiam secundum substantiam adinvicem discernantur; et quantum ad hoc in nullo deficit ordo.
	Sed quaedam sunt quae non solum hoc habent, sed ulterius talia sunt, quod omnia, quae sunt in eis <hi>communicant ad totum</hi>, idest sunt ordinata ad bonum commune totius.
	Hoc autem invenitur in illis, in quibus nihil est praeter naturam neque casualiter, sed omnia secundum debitum ordinem praecedunt.</p>
</div3>

<A NAME="84207"/>
<div3><head>n. 10</head>
<p>Manifestum est enim, quod unaquaeque res naturalis, ut dictum est, ordinatur ad bonum commune, secundum suam actionem debitam naturalem.
	Unde illa quae nunquam deficiunt a sua actione debita et naturali habent omnia sua communicantia ad totum.
	Illa vero quae aliquando deficiunt ab actione debita et naturali, non habent omnia sua communicantia ad totum, sicut huiusmodi corpora inferiora.</p>
</div3>

<A NAME="84208"/>
<div3><head>n. 11</head>
<p>Est ergo summa solutionis, quod ordo duo requirit, scilicet ordinatorum distinctionem et communicantiam distinctorum ad totum.
	Quantum autem ad primum indeficienter est ordo in omnibus; quantum autem ad secundum est quidam ordo indeficienter in aliquibus, quae sunt suprema et proxima primo principio, sicut substantiae separatae et corpora caelestia, in quibus nihil casualiter accidit et praeter naturam: in aliquibus autem deficit, scilicet corporibus, in quibus interdum aliquid accidit casualiter praeter naturam.
	Et hoc propter remotionem a primo principio semper eodem modo se habente.</p>
</div3>

<A NAME="84209"/>
<div3><head>n. 12</head>
<p>Deinde cum dicit quaecumque vero determinat de bono et ordine universi secundum opinionem aliorum; et circa hoc duo facit.
	Primo manifestat de quo est intentio; dicens, quod oportet dicere quaecumque impossibilia aut absurda accidunt illis qui aliter dicunt de bono et ordine universi, scilicet quam nos.
	Et oportet dicere etiam qualia dicunt illi qui melius loquuntur, et in quorum dictis pauciores dubitationes apparent.</p>
</div3>

<A NAME="84210"/>
<div3><head>n. 13</head>
<p>Deinde cum dicit omnes enim prosequitur suam intentionem; et circa hoc duo facit.
	Primo ponit opinionem illorum, qui posuerunt principia esse contraria.
	Secundo eorum qui posuerunt principia esse naturas quasdam separatas, ibi.
	Amplius si non erunt et cetera.
	Circa primum duo facit.
	Primo proponit in quo deficiant illi, qui dicunt principia esse contraria; dicens quod omnes antiqui philosophi posuerunt omnia esse ex principiis contrariis.
	Et quantum ad tria non recte dixerunt.
	Neque enim recte dixerunt in hoc, quod posuerunt res esse ex contrariis; neque etiam in hoc quod dixerunt omnia ex contrariis; et tertio defecerunt in hoc quod non dixerunt quomodo ex contrariis res producantur.</p>
</div3>

<A NAME="84211"/>
<div3><head>n. 14</head>
<p>Secundo ibi, impassibilia namque manifestat quomodo in praedictis tribus defecerunt.
	Et primo quomodo defecerunt in hoc, quod posuerunt esse res ex contrariis.
	Secundo in hoc quod posuerunt omnia esse ex contrariis, ibi, amplius autem omnia pravi participatione.
	Tertio quomodo defecerunt in hoc quod non dixerunt quomodo ex contrariis res sint, ibi, omnes autem contraria dicentes et cetera.
	Dicit ergo primo, quod non recte dicunt res esse ex contrariis, quia contraria secundum se accepta sunt impassibilia adinvicem: non enim albedo patitur a nigredine, neque e converso.
	Non autem ex eis posset aliquid unum constitui, nisi adinvicem paterentur, ut sic reducantur ad aliquod medium.</p>
</div3>

<A NAME="84212"/>
<div3><head>n. 15</head>
<p>Sed haec dubitatio secundum sententiam Aristotelis de facili solvitur.
	Quia Aristoteles posuit, praeter duo contraria esse tertium principium, quod est materia.
	Sic ergo unum contrariorum potest pati a reliquo, inquantum materia subiecta uni contrario, ab alio patitur.</p>
</div3>

<A NAME="84213"/>
<div3><head>n. 16</head>
<p>Sed alii posuerunt materiam esse alterum contrariorum, et non aliquid praeter contraria.
	Sicut patet de illis, qui posuerunt ista contraria esse principia, inaequale et aequale, unum et multa.
	Attribuebant enim inaequalitatem et multitudinem materiae, aequalitatem et unitatem formae, sicut patet de opinione Platonis, licet philosophi naturales posuerint contrarium.
	Sed hoc eorum dictum solvitur eodem modo; quia materia, quae una est, quasi commune subiectum contrariorum, nulli est contraria.</p>
</div3>

<A NAME="84214"/>
<div3><head>n. 17</head>
<p>Deinde cum dicit amplius autem manifestat philosophus, quomodo defecerunt dicendo omnia esse ex contrariis; et circa hoc duo facit.
	Primo ostendit inconveniens, quod ex hac positione sequitur.
	Manifestum est enim quod prima contrariorum genera sunt bonum et malum, quia semper alterum contrariorum est ut privatio, et ita habet rationem mali.
	Si ergo omnia sunt ex contrariis, sequitur quod omnia participent malo praeter unum, scilicet bonum, quod est principium: nam alterum elementorum ponitur esse bonum, omnia vero alia ponuntur esse ex his duobus principiis.
	Hoc autem non est verum; quia in corporibus caelestibus et natura substantiarum separatarum non inveniuntur corruptio et malum.</p>
</div3>

<A NAME="84215"/>
<div3><head>n. 18</head>
<p>Secundo ibi, alii autem ostendit quod positio ponentium omnia ex contrariis, non convenit positioni quorumdam philosophorum.
	Si enim omnia sunt ex contrariis, sequitur, ut dictum est, quod prima principia sint bonum et malum.
	Sed quidam non posuerunt bonum et malum esse principia; sed id quod est bonum, esse principium omnibus.</p>
</div3>

<A NAME="84216"/>
<div3><head>n. 19</head>
<p>Tertio ibi, alii vero ostendit quomodo in ponendo bonum esse principium, defecerunt etiam illi.
	Et hoc ostendit primo in communi; dicens, quod quidam, licet recte dicerent ponentes bonum esse principium omnium, tamen in hoc defecerunt, quia non determinaverunt quomodo bonum esset principium, utrum scilicet ut finis, aut ut forma, aut ut movens.
	Haec enim tria habent rationem perfecti et boni; non autem materia, quae non perficitur nisi per formam, unde de ea mentionem non facit.</p>
</div3>

<A NAME="84217"/>
<div3><head>n. 20</head>
<p>Secundo ibi, inconvenienter autem descendit ad speciales opiniones; et primo ad opinionem Empedoclis; dicens, quod inconvenienter Empedocles ponit bonum esse principium.
	Ponit enim amorem principium, quasi bonum.
	Sed amorem dicit esse principium dupliciter.
	Dicit enim quod est ut movens, inquantum habet unire et congregare: et iterum ponit, quod est principium sicut materia.
	Probat enim amorem esse partem mixtorum.
	Corpora enim ponebat esse mixta ex quatuor elementis et amicitia et lite.
	Licet autem contingat esse principium idem sicut materia et sicut movens, non tamen secundum eamdem rationem.
	Potest enim ignis esse movens secundum formam et materiale principium secundum materiam: non autem secundum idem: quia movens, inquantum huiusmodi, est in actu, materia autem, inquantum huiusmodi, est in potentia.
	Restat igitur assignandum secundum quid amor sit materia, et secundum quid est movens, quod ipse non assignat.</p>
</div3>

<A NAME="84218"/>
<div3><head>n. 21</head>
<p>Aliud autem inconveniens, quod sequitur opinionem Empedoclis, est quod posuit litem esse primum principium incorruptibile.
	Quae quidem secundum ipsum videtur esse ipsa natura mali: malum autem secundum recte opinantes non ponitur principium esse, sed solum bonum, ut dictum est.</p>
</div3>

<A NAME="84219"/>
<div3><head>n. 22</head>
<p>Tertio ibi, Anaxagoras autem descendit ad opinionem Anaxagorae; dicens, quod Anaxagoras posuit bonum esse principium primum quasi movens.
	Dixit enim quod intellectus movet omnia.
	Sed manifestum est quod semper <hi>intellectus movet gratia alicuius</hi>, idest propter finem.
	Quare oportet quod ponat alterum aliquod principium, propter quod intellectus moveat.
	Nisi forte dicat sicut nos diximus, scilicet quod idem potest esse intellectus et intellectum, et quod intellectus moveat propter seipsum, quod aliquo modo invenitur in his quae agunt per intellectum secundum nos.
	Ars enim medicinae agit propter sanitatem, et sanitas est quodam modo ipsa ars medicinae, ut supra dictum est.</p>
</div3>

<A NAME="84220"/>
<div3><head>n. 23</head>
<p>Aliud autem inconveniens sequi videtur contra opinionem Anaxagorae, si sustineatur communis opinio, scilicet quod contraria sunt principia omnium.
	Secundum hoc enim videbitur inconveniens, quod non facit aliquod principium contrarium bono et intellectui.</p>
</div3>

<A NAME="84221"/>
<div3><head>n. 24</head>
<p>Deinde cum dicit omnes autem ostendit tertium quod supra posuit, scilicet quod ponentes principia contraria esse, non dicunt quomodo principiata sunt ex contrariis.
	Et hoc est quod dicit, quod omnes dicentes principia esse contraria non utuntur ad causandum ea quae sunt apparentia in entibus.
	Nisi <hi>aliquis figuret</hi>, idest nisi aliquis velit fingere vel figurabiliter dicere.</p>
</div3>

<A NAME="84222"/>
<div3><head>n. 25</head>
<p>Et primo cum dicit, et quare haec quidem et cetera.
	Ostendit quod non possunt causare differentiam corruptibilium vel incorruptibilium.
	Dicit ergo, quod nullus antiquorum philosophorum assignat causam, quare entia quaedam sunt corruptibilia, et quaedam incorruptibilia.
	Ponunt enim quidam eorum entia omnia esse ex eisdem principiis, scilicet contrariis.
	Et haec est opinio antiquorum naturalium.
	Alii vero, scilicet poetae theologi, posuerunt omnia ex non ente.
	Unde supra dixit, quod generat mundum ex non ente.
	Et sic, cum eamdem originem utrique assignent omnibus entibus, non possunt causare distinctionem rerum secundum corruptibile et incorruptibile.
	Et ideo alii, ut ad hoc non cogantur, quod scilicet ponant omnia esse ex non ente, vel quod assignent causam distinctionis rerum, posuerunt omnia esse unum, totaliter a rebus distinctionem tollentes: et haec est opinio Parmenidis et Melissi.</p>
</div3>

<A NAME="84223"/>
<div3><head>n. 26</head>
<p>Secundo ibi, amplius propter ostendit quod etiam in alio deficiunt, quia scilicet non possunt assignare causam, quare generatio sit sempiterna, nec possunt assignare quae sit universalis causa generationis; neutrum enim contrariorum est universalis generationis causa.</p>
</div3>

<A NAME="84224"/>
<div3><head>n. 27</head>
<p>Tertio ibi, et duo principia tertium ponit, in quo deficiunt ponentes principia esse contraria.
	Necesse est enim eis assignare quod alterum contrariorum sit principalius principium, cum semper alterum sit ut privatio.
	Vel intendit, quod necesse est ponere aliquod principium principalius utroque contrariorum, ex quo ratio assignari possit quare quaedam attribuuntur uni contrariorum sicut principio, et quaedam alteri, utpote quare quodam tempore moveat lis elementa ad separationem, et quodam tempore amicitia ad congregationem.</p>
</div3>

<A NAME="84225"/>
<div3><head>n. 28</head>
<p>Et hoc etiam accidit ponentibus esse species.
	Necesse enim est eis ponere aliquod principium principalius speciebus.
	Manifestum est enim, quod ea quae generantur et corrumpuntur, non semper eodem modo participant speciem.
	Unde oportet ponere aliquod principium, ex quo assignetur ratio, quare hoc individuum prius participavit, aut modo participat speciem.</p>
</div3>

<A NAME="84226"/>
<div3><head>n. 29</head>
<p>Deinde cum dicit et aliis ponit quartum inconveniens, quod eis sequitur; dicens, quod necesse est philosophis ponentibus principia esse contraria, quod sapientiae primae et honoratissimae scientiae, sit aliquid contrarium, quia sapientia est de primo principio, ut in primo ostensum est.
	Unde si primo principio non est aliquid contrarium, quia omnia contraria habent naturam quae est in potentia ad utrumque contrariorum, primum autem principium, secundum nos, est immateriale, ut ex dictis patet: unde relinquitur quod primo principio non sit contrarium aliquid, et quod primae scientiae non sit contraria aliqua scientia, sed solum ignorantia.</p>
</div3>

<A NAME="84227"/>
<div3><head>n. 30</head>
<p>Deinde cum dicit amplius si descendit ad opinionem ponentium substantias separatas.
	Et primo ostendit quod inconveniens sequitur non ponentibus eas: et dicit, quod si non sint alia entia praeter sensibilia, non erit primum principium, sicut ostensum est, nec ordo rerum qualis assignatus est, nec generatio perpetua, nec principia qualia supra posuimus; sed semper erit principii principium in infinitum, utpote quod Socrates generetur a Platone et ille ab illo, et sic in infinitum, ut visum est omnibus antiquis philosophis naturalibus.
	Non enim ponebant aliquod principium universale primum, praeter ista principia particularia et sensibilia.</p>
</div3>

<A NAME="84228"/>
<div3><head>n. 31</head>
<p>Si autem ostendit quod inconveniens sequitur ponentibus naturas quasdam separatas.
	Et primo quantum ad eos qui ponebant in huiusmodi naturis connexionem quamdam originis.
	Secundo quantum ad eos qui hoc non ponebant, ibi, dicentes autem numerum.
	Circa primum ducit ad quatuor inconvenientia: quorum primum est, quod species et numeri, quae ponebant quidam praeter sensibilia, nullius causae videntur esse.
	Sed si sint alicuius causae, non videbitur aliquid esse causa motus, quia huiusmodi non videntur habere rationem principiorum moventium.</p>
</div3>

<A NAME="84229"/>
<div3><head>n. 32</head>
<p>Secundo ibi, adhuc quomodo ducit ad aliud inconveniens.
	Numerus enim non est magnitudo.
	Magnitudo autem non est nisi ex magnitudinibus, unde impossibile videtur assignare quomodo magnitudo et continuum sunt ex numeris qui non sunt continui.
	Non enim potest dici quod numerus causet continuum sicut principium motivum et formale.</p>
</div3>

<A NAME="84230"/>
<div3><head>n. 33</head>
<p>Tertium ponit ibi, at vero.
	Dicens quod si species et numeri sunt prima principia, cum in speciebus et numeris non inveniatur contrarietas, sequitur quod non erunt contraria principia prima, quia non ponuntur factiva et motiva.
	Et sic continget non esse generationem et motum.
	Quia, si prima principia non sunt moventia, sed posterius causentur ex primis principiis, sequetur quod sunt in potentia priorum principiorum.
	Quod autem potest esse, potest et non esse.
	Unde sequitur quod generatio et motus non sunt sempiterna.
	Sed sunt sempiterna, ut supra positum est.
	Interimendum est igitur aliud praemissorum, scilicet quod ponebantur prima principia non esse moventia.
	Et hoc dictum est, scilicet in primo libro, quomodo prima principia sunt moventia.</p>
</div3>

<A NAME="84231"/>
<div3><head>n. 34</head>
<p>Quartum ponit ibi, adhuc quomodo dicens quod nullus istorum dicere potest, quid faciat unum esse numerum, aut animam et corpus, aut universaliter formam et id cuius est forma, nisi dicat, quod movens hoc facit, sicut nos supra diximus in octavo.
	Species autem et numeri non habent rationem causae moventis.</p>
</div3>

<A NAME="84232"/>
<div3><head>n. 35</head>
<p>Deinde cum dicit dicentes autem ostendit quod inconveniens sequatur secundum illos, qui ponunt huiusmodi naturas esse inconnexas; dicens, quod ponentes primum in rebus esse numerum mathematicum, ut Pythagorici posuerunt, et sic consequenter semper <hi>aliam naturam habitam</hi>, idest consequentem, videlicet quod post numerum, magnitudinem, et post magnitudinem, sensibilia, et dicentes cuiuslibet naturae esse alia et alia principia, sicut quod alia sunt principia numerorum, et alia magnitudinum et alia sensibilium, isti inquam sic dicentes, faciunt substantiam <hi>universi esse inconnexam</hi>, idest sine ordine, ita quod una pars nihil conferat ad aliam vel ad alteram, sive sit sive non sit.
	Et similiter faciunt multa principia inconnexa.</p>
</div3>

<A NAME="84233"/>
<div3><head>n. 36</head>
<p>Et hoc non potest esse, quia entia non volunt male disponi.
	Dispositio enim entium naturalium est qualis optima potest esse.
	Et hoc videmus in singulis, quod unumquodque est optimae dispositionis in sua natura.
	Unde multo magis oportet hoc existimare in toto universo.</p>
</div3>

<A NAME="84234"/>
<div3><head>n. 37</head>
<p>Sed pluralitas principatuum non est bonum.
	Sicut non esset bonum quod essent diversae familiae in una domo, quae invicem non communicarent.
	Unde relinquitur quod totum universum est sicut unus principatus et unum regnum.
	Et ita oportet quod ordinetur ab uno gubernatore.
	Et hoc est quod concludit, quod est unus princeps totius universi, scilicet primum movens, et primum intelligibile, et primum bonum, quod supra dixit Deum, qui est benedictus in saecula saeculorum.
	Amen.</p>

</div3>

</div2>

</div1>
</body>
 </text>
</TEI>

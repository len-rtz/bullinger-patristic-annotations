<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Admonitio ad filium spiritualem</title>
              <author ref="http://viaf.org/viaf/88967224">Basilius Caesareae<date>330-379</date> </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1851</date>
              </publicationStmt>
          <seriesStmt>
           <title>Patrologia Latina, vol. 103</title>
           <idno>BasCae.AdAdFiS</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head>PROOEMIUM.</head>
<p>Audi, fili, admonitionem Patris tui, et inclina
aurem tuam ad verba mea, et accommoda mihi libenter
auditum tuum, et corde credulo cuncta quae
<pb n="0685A"/>
dicuntur ausculta. Cupio enim te instruere quae
sit spiritualis militia, et quibus modis regi tuo militare
debeas. Intensissime ergo audiat sensus tuus,
et animam tuam nullus praegravet somnus; sed ad
vigilandum excita eam, et ad studium intelligendi sermonem
meum. Verba enim ista sunt ex me, sed prolata
ex divinis fontibus. Neque enim nova doctrina
instruam te, sed ea quam didici a patribus meis.
Hanc enim si immiseris in cor tuum, in pace dirigentur
itinera tua, nec approximabit ad te ullum
malum, sed procul abscedet a te omnis adversitas
animae</p>


<div2>
          <head>CAPUT PRIMUM. <hi>De militia spirituali.</hi> </head>
<p>Si ergo cupis, fili, militare Deo, illi soli militabis.
<pb n="0685B"/>
Sicut enim qui militant regi terreno omnibus
jussis ejus obediunt, sic et qui militant regi coelesti,
debent coelestia custodire praecepta. Miles terrenus
quocunque loco mittitur, paratus ac promptus est,
neque se uxoris vel liberorum gratia excusare audebit;
multo magis miles Christi sine aliquo impedimento
regis sui debet imperio obedire. Miles
terrenus contra hostem visibilem pergit ad bellum;
tecum vero hostis invisibilis quotidie praeliando non
desinit. Illi contra carnem et sanguinem est dimicatio;
tibi vero adversus spiritalia vitia in coelestibus
eluctatio. Ille contra carnalem hostem carnalibus
armis utitur; tu vero contra spiritalem hostem
spiritalibus armis indiges. Ille in praelio galeam ferream
gestat; sed tua galea Christus sit, qui est caput
<pb n="0685C"/>
tuum. Ille lorica, ne vulneretur, indutus est; sed
pro lorica sis fide Christi circumdatus. Ille contra
adversarium suum mittit lanceam et sagittas; tu
contra adversarium divina eloquia jaculare, et percutiens
eum verbis propheticis dicito: <hi>Dominus
mihi adjutor est, et ego deridebo inimicos meos <note>(Psal. 
CXVII)</note>
            </hi>. Ille donec pugna geritur, arma a semetipso
non projicit, ne ab adversario vulneretur; ita et
tu nunquam debes esse securus, quia tuus hostis
hoste illius est astutior. Illius quidem hostis ad tempus
dimicat; tuus vero hostis, quandiu in stadio vitae
hujus consistis, tecum pugnare non cessat. Illius
arma laboriosa et gravia sunt ad portandum; tua
vero arma volentibus portare suavia ac levia sunt.
Ille cum superaverit adversarium, ad domum conjugis
<pb n="0685D"/>
ac liberorum revertetur; tu vero, hoste prostrato,
in illud coeleste regnum cum omnibus sanctis
intrabis. Ille pro labore terreno terrenum accipit
donarium; tu vero pro spiritali labore coeleste recipies
praemium. Coeleste enim donum exspectet monachus,
qui terrenos actus a semetipso projicit, ne
implicet se negotiis saecularibus militans Deo. Difficile
namque est servire duobus dominis; nec potest
quisquam serviens mammonae spiritalia arma portare,
sed jugum Christi suave ac leve a semetipso
repellit ac projicit: et quidquid grave et onerosum
est animae suae, hoc ei videtur suave ac leve. Istiusmodi
vir a propriis armis vulneratur, et cum diligit
periculum, incidit ad mortem. Tu autem considera
<pb n="0686A"/>
cui regi te ad militandum probasti; et quanto superius
est rege terreno imperium coeleste, tanto
praecellentior est gradus excellentiae tuae terreno
milite. Turrim excelsam construere cogitas, praepara
ergo tibi sumptus ad structuram, ut coeptum
aedificium ad perfectum deducas; ne quando praetereuntibus
venias in risum, et gratulentur de te
inimici tui. Haec turris non ex lapidibus construitur,
sed ex virtutibus animae: nec auri, nec argenti
indiget sumptibus, sed conversatione fideli:
nam terrenae opes plurimum ad aedificandum impediunt.</p>
</div2>

<div2>
          <head>CAPUT II. <hi>De virtute animae.</hi> </head>
<p>Unus profectus sit tibi, fili, si domino uni servire
<pb n="0686B"/>
desideras, nec alicui in vita tua placere coneris nisi illi
soli; nec occupes in diversis rebus animum tuum;
sed abscinde a te carnalem amorem, ne a te Dei
timorem excludat. Omne vitium expelle ab anima
tua, ut virtutes animae conquirere possis. Audi
igitur quae sit virtus animae, et quam maximum
ei conferat lucrum. Virtus animae est diligere
Dominum, et odisse quae non diligit Deus. Virtus
animae est et patientiam sectari, et ab impatientia
declinare. Virtus animae est castitatem tam corporis
quam animae custodire. Virtus animae est vanam
gloriam contemnere, et omnia caduca calcare. Virtus
animae est humilitati studere, et tumorem superbiae
abominari. Virtus est animae veritatem amplecti,
et omne mendacium fugere. Virtus est animae iram
<pb n="0686C"/>
cohibere, et furorem reprimere. Virtus est animae
pacem diligere, et invidiam exsecrari. Virtus animae
est ab omni stultitia declinare, et sapientiam divinam
amplecti. Virtus animae est omnem voluptatem
carnis subjicere menti. Virtus animae est avaritiam
spernere, et voluntariam assumere paupertatem. Has
igitur virtutes facile poteris obtinere, si saecularium
rerum curas neglexeris, et caducis ac terrenis rebus
coelestia praeposueris: et si voluntas tua in
laudibus Dei fuerit occupata, et judicia ejus die ac
nocte impensius meditatus eris; eris autem <hi>Tanquam
lignum quod plantatum est secus decursus
aquarum <note>(Psal. I, 3)</note>
            </hi>, et omnes fructus spiritales
orientur ex te, et ex servo amicus vocaberis Dei.
<pb n="0686D"/>
          </p>
</div2>

<div2>
          <head>CAPUT III. <hi>De dilectione Dei.</hi> </head>
<p>Ex tota igitur virtute tua dilige Dominum, ut in
omnibus actibus tuis placeas illi. Si enim qui conjugium
contraxerit, festinat placere uxori suae, multo
magis monachus omnibus modis debet placere Christo. <hi>Qui diligit Dominum, ejus praecepta custodit 
 <note>(I Joan. II)</note>
            </hi>.
Deus enim non se vult verbis tantummodo
diligi, sed ex corde puro et operibus justis. <hi>Qui enim dicit: diligo Deum, et mandata ejus non
custodit, mendax est 
 <note>(Ibid.)</note>
            </hi>. Hujusmodi enim vir fallit
semetipsum, et a semetipso seducitur. Deus enim
non verborum sed cordis inspector, et diligit eos
qui in simplicitate cordis serviunt ei. Si terrenos
parentes cum tali affectu diligimus, qui in tam parvo
<pb n="0687A"/>
tempore pro nobis sustinuerunt laborem, nonne
magis nobis coelestis amandus est? Nam et circa
nos, quod fuit eorum obsequium, Christi est beneficium,
qui omnium dispensator optimus est. Nam
antequam nasceremur in hoc saeculo, parentes nobis
sua providentia antea praeparavit, quorum obsequio
nutriemur. Sed et matris ubera tunc lacte replentur,
quando infans fuerit natus. Ergo magis
omnibus diligamus Deum, qui nos et propinquos nostros
propriis manibus finxit; et cuncta bona quae
erga nos geruntur quotidie ejus beneficiis ascribamus.
Nam et parentes nostros quasi propria viscera
diligamus, si accedere nos ad servitium Christi non
prohibent: si autem prohibent, nec sepultura
illis a nobis debetur. Christus diligendus est super
<pb n="0687B"/>
parentes, quia non tribuunt nobis parentes ea quae
Christus tribuit. Et quis beneficia ejus congruenter
enarret? Vel quantum nobis tribuit, et quotidie
praebendo non desinit? Videns enim Deus innumeris
peccatis nos obnoxios, non despexit, sed liberavit;
nec cum alienati ab eo in diversis erroribus vagaremur,
in praecipitium mortis non duxit, sed ad vitam
perpetuam revocavit. Et cum ingrati beneficiorum
ejus fugeramus ab eo, ut Pater clementissimus exquisivit
nos: et cum in sede sublimi sederet, nostri
gratia descendit ad terras, et in tanta humilitate
venit, ut servilem formam assumeret; et qui in
pugillo suo continet orbem terrarum, pannis in
praesepio involutus est: et qui coelum palma metitur,
non habuit ubi caput reclinaret. Cum esset
<pb n="0687C"/>
dives, pauper est factus, ut nos ditaremur in
illo; et qui in nubibus venturus est ad judicandos
vivos et mortuos, judicium hominis pertulit; et
cum sitientibus sit fons aeternalis, cum sitisset postulavit
aquam a Samaritana muliere: et qui in carne
propria nostram esuriem saturavit, esurivit cum tentaretur
in eremo; et cui ministratur cum Patre ab
angelis, hominibus ministrare dignatur: et manus
ejus per quas virtutes plurimas operatus est, pro
nobis confixae sunt clavis; et ori ejus per quod salutarem
doctrinam annuntiavit hominibus, pro cibo
fel dederunt: et qui nullum laesit vel nocuit, caesus
et opprobria pertulit; et cujus nutu omnes mortui
resuscitati sunt, voluntate sua mortem crucis sustinuit.
Et ideo haec omnia passus, ut nobis vitam
<pb n="0687D"/>
aeternam donaret. Et cum nobis immensa beneficia
praestet, nihil exigit a nobis, nisi ut templa nostra
impolluta ei servemus, ut semper in nobis habitet,
et nos permaneamus in illo. Non postulat a nobis
aurum, aut argentum, vel quidquid hujusmodi; nam
et si fuerint nobis ista, dispertiri egentibus praecipit:
nos ipsos quaerit, nos desiderat, in nobis requiescere
cupit.</p>
</div2>

<div2>
          <head>CAPUT IV. <hi>De dilectione proximi.</hi> </head>
<p>Accedamus ergo ad eum, et copulemur in affectu
ejus, et ut nos ipsos amemus et proximos. <hi>Qui diligit,</hi> 
inquit, <hi>proximum, filius Dei vocatur.</hi> Qui autem
e contrario odit, filius diaboli nuncupatur. Qui diligit
<pb n="0688A"/>
fratrem suum, in tranquillitate est cor ejus; fratrem
vero odiens tempestate maxima circumdatus
est. Vir benignus etiamsi patitur injuriam, pro nihilo
ducit; iniquus etiam proximi actus contumeliam
arbitratur. Qui charitate plenus est, serenissimo
vultu procedit: vir autem odio plenus ambulat
iracundus. Tu autem, fili, benignitati stude in vita
tua, et proximum tuum habeto tanquam unum ex
membris tuis. Omnem hominem judica fratrem
tuum. Memento quod unus artifex ac verus est qui
condidit nos. Non moveas cuiquam scandalum in
vita; et non quod tibi utile est, sed illi, facito. Quod
tibi accidere non vis, nec ei cupias evenire. Si eum
videris in bonis actibus conversantem, congratulare
ei, et illius gaudium tuum ducito; et si aliquid patiatur
<pb n="0688B"/>
adversum, compatere ei, et illius tristitiam
tuam deputa: omnem malitiam expelle ab anima
tua, et odiorum flammae non comburent cor tuum.
Contra impotentem aut subjectum tibi noli iracundia
commoveri; sed tanquam tuum membrum proprium
eum habeto in omnibus. Ne diligas fratrem
tuum simulato corde, nec eum labiis osculans ex
alia parte insidias facias ei. Dolosus enim vir pacifica
verba profert ex ore, et in abdito mentis supplantare
proximum suum meditatur. In his ergo operibus
ad iracundiam provocatur Deus. Puritas enim
quae placet in conspectu Domini, respuit omne quidquid
simulato corde efficitur.</p>
</div2>

<div2>
          <head>CAPUT V. <hi>De studio pacis.</hi> </head>

<pb n="0688C"/>
<p>Tu autem omnem simulationem longe fac a te,
et ne cupias supplantare proximum tuum, neque
mordere aut laniare membrum tuum. Quod et si
quandoque ut homo iratus fueris, ultra solis terminum
non producas iracundiam tuam; sed et reconciliare
ad pacem, et deprime omnem furorem ab
anima tua. Qui enim amplectitur pacem in mentis
suae hospitio, mansionem praeparat Christo; quia
Christus pax est, et in pace requiescere cupit; vir
autem invidus omnibus modis exsecratur. Vir pacificus
in tranquillitate est semper cor ejus; invidus
autem similis navi cum jactatur a fluctibus maris.
Homo pacificus securam possidet mentem: invidus
autem in perturbatione est semper; qui autem sectatur
pacem, tutus est semper undique ac munitus.
<pb n="0688D"/>
Nam invidus ut lupus rapax insanit inaniter. Pacificus
est ut vinea honesta abundans fructu copioso;
invidi autem opus indigentia ac miseria detinetur:
et quantum pacificus gaudens in Domino delectatur,
tantum invidus tabescens ad nihilum redigitur. Ex
abundantia laetitiae pacificus homo dignoscitur; ex
vultu marcido et furore pleno invidus demonstratur.
Pacificus homo consortium angelorum merebitur:
invidus homo particeps daemoniorum efficietur: et
sicut pax secreta mentis illuminat, ita invidia occulta
cordis obcaecat. Pax enim effugat et perturbat
omnem discordiam, invidia autem iracundiam cumulat.
A splendore autem pacis effugatur omnis caligo;
et ubi obsederit invidia, ibi obscuritas et exteriores
<pb n="0689A"/>
tenebrae. Sectare ergo, fili, desiderabile nomen
pacis, ut fructus pacis possis acquirere; et
exsecrare invidiam, ne malorum fructibus replearis.
Rationabile namque animal creavit te Deus, ut possis
discernere inter bonum et malum, ut quae sint
optima eligas, et inutilia respuas, omnia examines,
quae sint bona teneas, ab omni specie mala
abstineas.</p>
</div2>

<div2>
          <head>CAPUT VI. <hi>De patientia.</hi> </head>
<p>Fili, patientiam arripe, quia maxima est virtus
animae, ut velociter ad sublimitatem perfectionis possis
ascendere. Retributionem patientiae tuae ne quaeras
ab homine, ut in futuro possis accipere ab
aeterno Domino aeternam retributionem. Patientia
<pb n="0689B"/>
grandis est medela animae, impatientia autem est
pernicies cordis. Per patientiam enim exspectatur
futurorum bonorum spes; et quod non videtur, quasi
quod videtur amplectitur.</p>
</div2>

<div2>
          <head>CAPUT VII. <hi>De continentia et castitate.</hi> </head>
<p>Castum te in omnibus serva, fili, ut videas Dominum
in gloria consistentem. Ab omni pollutione
mundum sit cor tuum, et ne des inimico aditum
eundi ad te. Ab aspectu nefando averte oculos tuos,
et ne delecteris pulchrarum vultibus feminarum, ne
per talem oblectationem ultima exsolvas supplicia.
Memento cui dedicasti membra tua, et ne commisceas
illa meretricibus. Reflecte amorem ab amore
mulieris, neque ab amore Domini te amor excludat.
<pb n="0689C"/>
Noli minima contemnere, ne paulatim diffluas in
malo. Non te simules simpliciter accedere ad virginum
domus, nec velis cum eis uti longis et otiosissimis
fabulis, ne per plurimas sermocinationes
utrorumque mens polluatur. Noli, fili, graviter ferre
sermones meos, nec stultum arbitreris eloquium
meum, sed crede mihi et gratanter accipe verba
mea. Si ad feminarum domus importune accesserit
clericus vel monachus, et virgo patiatur hujusmodi
introire ad se, statim immutant pristinam dignitatem,
et quod Domino polliciti sunt sua voluntate amittunt.
Nec enim poterunt hujusmodi mansionem in se
Domino praeparare, sed desolabuntur ut lignum aridum:
nunquid virginitatem Dominus extorquet invite?
Hoc enim munus voluntarie Christo offertur
<pb n="0689D"/>
in propria voluntate. Nec enim licitum est profanari
aliquid quod Domino promissum. Non peccabis,
homo, si non voveris votum: si enim vovisti, jam
ne facias moram reddere illud quod Dominus quasi
suum requirit illud a te; nec pollutione vult misceri
membra tua, quae sibi jam dedicata sunt. Vide ergo
ne te seducat corporis pulchritudo, et decorem animae
tuae amittas. Ne improbo oculo tuo intuearis speciem
mulieris, ne intret mors per fenestras tuas.
Ne aperias aures tuas ad perficienda verba eorum,
nec concupisces nequitiam in anima tua. Mulieris
carnem non velis tangere, ne per tactum ejus
inflammetur cor tuum, et spiritu tuo labaris in
perditionem. Sicut enim fenum proximans igni
<pb n="0690A"/>
comburitur, ita qui tangit mulieris carnem non
evadit sine damno animae suae; et licet corpore
castus evaserit, mente tamen et corde corruptus
abscedit.</p>
</div2>

<div2>
          <head>CAPUT VIII. <hi>De saeculi amore fugiendo.</hi> </head>
<p>Dic mihi, quaeso, fili, quis sit profectus animae,
amare carnis pulchritudinem? Nonne sicut fenum
cum a fervore aestatis percussum fuerit, arescit, et
paulatim pristinum decorem amittit? Similis est
etiam species humanae naturae: succedente sibi
senectute omnis decor pristinus deperit, et quos in
amorem sui antea concitabat, postmodum odio
eorum afficietur. Nam cum intervenerit mors, tunc
penitus omnis pulchritudo delebitur; et tunc cognosces,
<pb n="0690B"/>
quia vanitas, quod ante inaniter diligebas.
Cum videris totum corpus in tumorem et fetorem
esse conversum; nonne intuens maximo horrore
concuteris? Nonne claudis nares tuas, non sustinens
fetorem durissimum? Ubi est postmodum omnis illa
oblectatio? Require si est aliquod pristini decoris
vestigium. Ubi est suavitas luxuriae et conviviorum
opulentia? Ubi sunt blandimentorum verba, quae
corda simplicia molliebant? Ubi sunt sermones dulces,
qui amaritudinem amantibus infundebant? Ubi
est immoderatus risus et otiosus? Ubi est effrenata
et inutilis omnis laetitia? Velut fluxus aquae transiens
nusquam comparuerunt. Hic est finis carnis pulchritudinis
quam amabas: hic oblectationis terminus
corporis. Reflecte igitur animum tuum ab his
<pb n="0690C"/>
obscenis amoribus, et omnem amorem converte
ad splendidissimam pulchritudinem Christi, ut radii
fulgoris ejus illustrent cor tuum, et omnis obscuritas
caliginis expelletur a te. Haec pulchritudo diligenda
est, fili, quae laetitiam spiritalem amantibus
consuevit infundere. Hic decor omnibus modis amplectendus
est, unde nobis serenitas tranquillitatis
acquiritur. Devitemus perniciosas pulchritudines, ne
omnium malorum genera in nos irrogentur. Multi
enim admirantes mulierum species, a veritatis via
naufragaverunt. Plerique ornamentis earum oblectati,
perniciem animarum suarum perpessi sunt,
et a perfectionis fastigio in profundum inferni demersi
sunt. Caveto ergo, fili, species per quas plurimos
cernis periisse. Quaeso ne bibas poculum, unde
<pb n="0690D"/>
multos perspicis interiisse: ne percipias cibum
quem edi in aliorum perniciem videris. Ne incedas
iterum, quo naufragium perpessi sunt plurimi. Devita
laqueos, per quos captos caeteros senseris.
Postula tibi a Domino cor prudens et pervigilem
sensum, ut non ignores fraudes et astutias inimici et
in retia ejus non incidat pes tuus. Sapiens non corporis
decorem desiderat, sed animae; insipiens homo
speciem in carnalibus ornamentis amplectitur. Sapiens
vir comptam mulierem respuit, stultus vero
concupiscens eam miserabiliter supplantabitur. Vir
prudens ab imprudente femina avertit oculos
suos, luxuriosus autem vir intuens eam solvetur
ut cera a facie ignis. Tu autem cave omnibus modis
<pb n="0691A"/>
species perniciosas ac falsas pulchritudines,
quia deturpatur anima si earum decorem attendas.
Christus non in corporis decore, sed in animae delectatur.
Illa ergo dilige, fili, in quibus delectatur
Christus.</p>
</div2>

<div2>
          <head>CAPUT IX. <hi>De avaritia fugienda.</hi> </head>
<p>Et ne pecuniarum cupiditati te subjicias, ab omn
avaritia declina cor tuum, ut non condemneris
sicut adulter et idolorum cultor. Noli amare mammona,
ne offendas eum cui membra tua et mentem
pariter dedicasti. Ne petas ea quae te avocant et separant
a Domino. Noli diligere opes terrenas, ne
amittas coelestes. Multi cupientes aliena, et suis privati
sunt. Alienatae sunt a nobis saeculi hujus facultates,
<pb n="0691B"/>
nostra autem possessio regnum coelorum est.
Noli appetere aliena, ne a tuis fias extraneus. Quotidianum
victum sufficere tibi contentus esto: quidquid
superfluum est projice abs te tanquam propositi
tui impedimentum. Ne cupias fieri locuples, ne
in tentationes incidas, et in laqueos diaboli. Caveto
avaritiam, quia radix omnium malorum ab Apostolo
nominata est. Pecuniarum cupidus jam animam
suam venalem habet: si enim invenerit tempus, pro
nihilo perpetrabit homicidium; et sicut qui effundit
aquam super terram, ita est ei effundere sanguinem
proximi sui. Plerique per avaritiae ardorem in mortis
periculum inciderunt. Propter avaritiam Achan
cum suis omnibus lapidatus est <note>(I Reg. XV)</note>. Propter
avaritiam Saul alienus a Domino effectus est, et ad
<pb n="0691C"/>
extremum de culmine regali expulsus est, et ab inimicis
suis peremptus. Et Achab propter avaritiam
invasit vineam Naboth <note>(III Reg. XXI)</note>; et hujus rei
gratia in praelio vulneratus defunctus est. Dominus
noster et Salvator a corde pharisaeorum volebat
pecuniarum amorem excludere: sed quia illi
erant cupidissimi, salutaria ejus monita deridebant.
Nam et illum divitem cum Dominus vocans ad regna
coelorum facultates suas vendere praecepisset, aviditas
intrare non permisit <note>(Matth. XV)</note>. Et Judae pectus
avaritiae ardore exarsit, ut Dominum largitorem
sibi cunctorum bonorum in manus traderet
impiorum <note>(Matth. XXVI)</note>. Avarus enim vir inferno
similis est. Infernus igitur quantoscunque devoraverit,
nunquam dicit satis est; sic etsi omnes thesauri
<pb n="0691D"/>
terrae confluxerint in avarum, non satiabitur.
Alienum te facito, fili, ab hoc vitio, et voluntariam
paupertatem libenter assume. Noli esse desidiosus
et piger; sed labora manibus tuis, ut habeas unde
tribuas indigenti. Secundum possibilitatem tuam
mediocriter porrige: tantum enim expetitur a te
quantum tibi fuerit creditum. Nemo enim exigit a
te quod ipse minime possides. Eleemosyna cum iniquitate
acquisita abominatio est coram Christo, sed
acceptum est illi quod fuerit fideliter acquisitum.
Fili, non habet hanc artem misericordiae bonum.
Sunt enim nonnulli qui, diripientes aliena, praestare
se eleemosynam simulant; et cum alios premant,
aliis misereri se fingunt: sed Deus non delectatur
<pb n="0692A"/>
in operibus eorum, et simulationem cordis eorum
exsecratur ac respuit. Tu autem, fili, licet exiguum
de tuis laboribus porrigas, hoc gratum est et acceptum
coram Domino. Non te velis jactare cum porrigis
eleemosynam indigenti; et illo cui feneras ne
te arbitreris esse meliorem; sed in omnibus operibus
tuis humilia te coram Domino, quia non erit
gratum Deo quidquid efficitur cum superbia; quod
autem fit humiliter, acceptum est ei.</p>
</div2>

<div2>
          <head>CAPUT X. <hi>De studio humilitatis.</hi> </head>
<p>Fili, prae omnibus humilitati stude, quod est
omni virtute sublimius, ut ad perfectionis fastigium
possis conscendere: cum justae institutiones non
aliter nisi per humilitatem impleantur, et multorum
<pb n="0692B"/>
temporum labores per superbiam in nihilum
deputentur. Vir humilis Deo est similis, et in templo
pectoris sui gestat eum. Superbus autem cum
sit Deo odibilis, diabolo similis est. Humilis vero
licet in habitu videatur vilissimus, gloriosus est in
virtutibus. Superbus autem homo, etsi decorus videatur
aspectu et clarus, sed tamen inutilem eum
manifestant opera ipsius, et per os, incessus et motus
dignoscitur ejus superbia, et ex verbis ejus publicabitur
levitas ipsius. Cupit semper laudari ab
hominibus, et virtutibus, quibus alienus est, se praedicare
gestit. Non se patitur cuiquam esse subjectum,
sed semper primatum cupit, et ad majorem
gradum se conatur immergere; et quod ex meritis
obtinere non potest, ambiendo festinat invadere;
<pb n="0692C"/>
ambulans semper tumens ut uter vacuus et inanis.
Et sicut navis absque gubernatore cum jactatur a
fluctibus, ita et is levis circumfertur instabilis inter
omnes actus suos. Humilis e contrario respuit omnem
honorem terrenum, et ultimum se esse judicat
omnibus hominibus. Nam etsi mediocris appareat
in vultu, eminens apud Dominum intuetur. Cum
consummaverit omnia mandata Domini, nihil se
fecisse testatur, et omnes virtutes animae suae celare
festinat: sed divulgat Dominus omnia opera ipsius,
et profert in medium, et mirificat gesta ipsius, et
exaltabit et clarum faciet eum, et in tempore precum
suarum quod postulat impetrabit.</p>
</div2>

<div2>
          <head>CAPUT XI. <hi>De oratione.</hi> </head>

<pb n="0692D"/>
<p>Et tu, fili, cum accesseris ad precandum Dominum,
prosterne te humiliter in conspectu ejus. Ne
postules quidquam, quasi ex gratia meritorum tuorum:
et si est tibi etiam conscientia boni operis
aliqua, cela illam, ut te silente multipliciter restituatur
a Deo; et peccata tua cito produc in medium,
ut deleat Dominus illa, cum confessus fueris ea.
Nec te velis justificare cum ad orandum accesseris,
ne sicut Pharisaeus ab illo exeas condemnatus. Memento
publicani, vel qualiter pro se oraverit <note>(Luc. 
XVIII)</note>, et aemulare eum, ut veniam peccatorum tuorum
invenias. Non clamore vocis orabis eum qui
occultorum est cognitor, sed clamor cordis tui pulset
aures ejus. Ne longitudinem verborum protrahas
<pb n="0693A"/>
ante eum, quia non in multiloquio, sed ex mente
purissima placabitur Dominus. In tempore orationis
omnem malitiam cordis projice abs te, et remitte
si quid habes adversus proximum tuum. Est
denique quoddam genus serpentis, quod cum vadit
ad bibendum aquam, antequam accedat ad fontem
evomit venenum: imitare ergo hujus serpentis astutiam,
et omne venenum amarissimum projice ab
anima tua. Remitte conservo tuo centum denarios <note>(Matth. XVIII)</note>,
ut tibi dimittatur debitum decem millium
talentorum; et qualem cupis erga te esse Dominum,
talis esto ipse erga conservum tuum. Quodcunque
opus inchoaveris, primo invoca Dominum,
et ne desinas gratias agere cum perfeceris illud.</p>
</div2>

<div2>
          <head>CAPUT XII. <hi>De vigiliis.</hi> </head>
<p>Quaere Dominum et invenies eum, nec dimittas
cum tenueris, ut copuletur mens tua in amorem
ejus. Hoc stude in vita tua, ut orationem puram
offeras Deo. Cogitationes non conturbent cor tuum,
nec in diversis locis vel rebus rapiatur mens tua.
Memento enim te, fili, sub Domini conspectibus
stare, qui occulta cordis prospicit, et abdita mentium
novit. Vigilanter ergo assiste in conspectu
Domini in tempore orationis vel psalmorum. Non te
opprimat somnus animae, et ne dissonans sit sensus
et lingua, sed consonantia sint, et utrorumque proferant
verba. Sicut impossibile est servire duobus
dominis, ita nec duplex oratio poterit ascendere ad
<pb n="0693C"/>
Dominum. Ne tibi ullum tempus, fili, otiosum vel
vacuum transeat; tam in diebus quam in noctibus
vigilare te convenit, ut imminentem tentationem
facilius effugere possis. Si enim cogitationes sordidae
conturbaverint cor tuum, et si te coarctaverint
quod est illicitum perpetrare, per orationes ac
vigilias depellantur ab anima tua. Oratio munimentum
grave est animae. Per orationes purissimas
omnia nobis quae sunt utilia tribuuntur a Domino,
et cuncta quae noxia sunt procul dubio effugantur.
In tempore psalmodiae sapienter psalle, fili, et spiritales
cantus vigilanter cane coram Domino, ut
virtutem psalmorum facilius possis advertere. Omnis
namque duritia cordis eorum dulcedine mollietur;
tunc dulces habebis fauces, gaudensque cantabis:
<pb n="0693D"/> <hi>Quam dulcia faucibus meis eloquia tua, Domine,
super mel et favum ori meo 
 <note>(Psal. CXVIII)</note>
            </hi>! Sed
non poteris sentire hanc dulcedinem, nisi cum summa
vigilantia ac sapientia cantaveris. Fauces enim,
inquit, escam gustabunt, sensus autem verba discernit.
Sicut enim ex carnalibus escis alitur caro,
ita et divinis eloquiis interior homo pascitur ac nutritur.
Sed in his omnibus vigiliis sanctis indiges,
fili. Hae sunt namque vigiliae inutiles, per quas laeditur
et deperit anima, cum vigilaverit quis circa
cogitationes turpissimas, vel ad gerendum contrarium
aliquid, vel ad perpetrandum facinus. Sed tu
talibus insiste vigiliis, ut possis effici sanctus. In
omnibus actibus et moribus tuis convenit te vigilare,
<pb n="0694A"/>
ne quando oppressus somno placere hominibus gestias.
Praeterquam Domino soli ne studeas placere
alteri. In omne opus quod cogitas facere cogita Dominum
primum; et si secundum Dominum est quod
cogitas diligenter examina; et si est rectum coram
Deo, perfice illud, si vero adversum fuerit repertum,
amputa illud ab anima tua. Quotidie actus tuos discute
curiosius; et si te peccatis obnoxium senseris,
ad poenitentiam cito confuge. Nolo ut protrahas
peccatum tuum de die in diem; sed si quid cogitaveris
male, in Deo poenitentiam age, et velociter
de corde tuo seca illud. Ne velis dicere: Non est
grande hoc facinus quod cogitavi tantummodo, quia
in conspectu Domini manifesta et aperta sunt omnia.
Ne ut spinas ac tribulos in te crescere sinas cogitationes
<pb n="0694B"/>
malas, neque tanquam minima negligas ea: <hi>Qui enim spernit minima, paulatim defluet.</hi> 
 Noli spernere
morsum serpentis, ne venenum ejus conspergatur
in cor tuum. Abscinde virgulta spinarum de
agro cordis tui, ne defigant in te altas radices. Scito
quod cor tuum ager est Domini, excole eum coelestibus
disciplinis, et non sinas in agro Domini zizania
seminari. Si igitur taliter vigilaveris, facile
poteris ascendere ad perfectionem.</p>
</div2>

<div2>
          <head>CAPUT XIII. <hi>De jejunio.</hi> </head>
<p>Ad vigilandum autem multum jejunium proderit.
Sicut enim miles plurimo onere praegravatus praepeditur,
ita monachus ad vigilias cum escarum largitate
<pb n="0694C"/>
torpescit. Non enim possumus vigilare cum
fuerit dapibus venter noster onustus; sed oppressi
somno vigiliarium fructus amittimus, et maximum
detrimentum animae nostrae acquirimus. Vigiliis ergo
copula jejunium; ut cunctis animae virtutibus florere
possis, et caro tua subjecta sit animae tuae, et ancilla
tua famuletur dominae suae. Ne praebeas vires corpori
tuo; ne bellum adversus spiritum exerceat; sed
semper subjecta sit caro spiritui, et obtemperet jussis
spiritus. Noli incrassare ancillam, ne contemptui
habeat dominam suam, sed ut in omnibus ejus obsequiis
mancipetur. Sicut enim equis sunt frena imposita,
ita jejuniorum frena imponamus corpori nostro.
Nam quemadmodum auriga, si equorum frena
laxaverit, rapidissimo cursu cum eo in praecipitia deferuntur,
<pb n="0694D"/>
ita et anima, si corpori suo non imposuerit
frenum, uterque ad inferni praecipitia devolvitur. Esto
peritissimus auriga corpori tuo, ut per tramitem rectum
possis pergere. Escae enim plurimae non solum
animam, sed et corpus nostrum plurimum laedunt.
Saepe enim per ciborum aviditatem stomachi franguntur
vires; nec non abundantiam sanguinis et
cholerarum aegritudines plurimas per escarum largitatem
perpetimur. Sicut enim ista sunt animae et corpori
contraria, ita etiam medelae sunt utriusque temperata
jejunia. Quantum vero possumus mundi delicias
et ciborum opulentiam fugiamus, ne quando
cruciati in flamma guttam aquae quaeramus, nec re
frigerium consequamur.
<pb n="0695A"/>
          </p>
</div2>

<div2>
          <head>CAPUT XIV. <hi>De crapula fugienda.</hi> </head>
<p>Fugiamus ebrietatem, ne in retia luxuriae incurramus.
Vinum enim nobis Dominus ad laetitiam cordis,
non ad ebrietatem creavit; non quantum gula
exigit, sed quantum naturae imbecillitas postulat.
Et Apostolus Timotheo modico praecipit uti vino;
et hoc propter dolorem stomachi, et propter ejus
frequentissimas infirmitates <note>(I Tim. V)</note>. Ne igitur
nos quod ad medelam corporis nostri tributum est,
ad perniciem deputemus. Plurimi namque maximam
per vinum debilitatem contraxerunt, nec potuerunt
consequi pristinam firmitatem, qui primum gulae
non temperaverunt ardorem. Plerique per vinum
homicidium perpetraverunt, nec ipsam mortem recusaverunt.
<pb n="0695B"/>
Alii per vinum a daemonibus capti sunt,
nec est aliud ebrietas quam manifestissimus daemon.
Ebriosus putat se boni aliquid agere cum per
praecipitia devolutus fuerit. Per vinolentiam armatur
os ad maledicta et convicia proximorum, et immutatur
mens, et lingua balbutit. Quaeso quid minus
habetur quam daemonium ebrietas? Hujusmodi enim
vir cum se putat bibere, bibitur. Sicut enim piscis,
cum avidis faucibus properat ut glutiat escam, et
repente hamum inter fauces reperit hostem: vel
sicut aves cum per escam capiuntur in retibus; ita
ebriosus intra se vinum suscipit inimicum, quod intra
eum morans impellit ad omne opus foedissimum;
et homo rationabilis ut irrationabile animal capitur.
Tu autem in omnibus exhibe te sobrium, ut te sobrietas
<pb n="0695C"/>
in omnibus castum exhibeat.</p>
</div2>

<div2>
          <head>CAPUT XV. <hi>De vitanda superbia.</hi> </head>
<p>Sed caveto hoc, fili, ne per ciborum abstinentiam
mergaris in superbiam, et ne infleris adversus eos
qui jejunii tui mensuram non valent obtinere: ne
quando videaris escis carnalibus abstinere, et vitiis
pectus tuum replere. Grandis namque est confusio
animae quae cum sibi subjecerit carnem, ipsa sit subjecta
vitiis. Quid prodest ventrem ab escis resecare,
et animam passionibus obruere! vel carnis amorem
vincere, et in corde livoris stimulos machinari! Verus
enim continens tam a corporis quam animae se
passionibus abstinet, quia in utriusque substantiis
homo constare videtur. Nulla est enim perfectio in
<pb n="0695D"/>
una parte esse sublimem, in alia esse prostratum;
in una parte fulgere, et in alia vitiorum caligine occupari.
Qui enim castus cupit esse corpore, castus
debet perseverare et spiritu, quia nihil proderit castum
esse corpore, et mente corruptum. Civitas si
fuerit in una parte munita, ex alia vero destructa,
aditum ad se hosti praebebit. Et navis si fuerit forti
compage solidata, et unam in se habuerit tabulam
perforatam, repleta aquarum fluctibus mergetur in
profundum. Verus enim continens cuncta quae vana
sunt spernit, nec ullam gloriam sectatur humanam;
furorem iracundiae reprimit, exsecrationem despicit,
potius sustinet detrimentum, quam dissolvat vinculum
charitatis; non detrahit cito proximo, nec
<pb n="0696A"/>
libenter audit detrahentem; cupit semper declinare
a vitiis, et ad virtutes animae semetipsum instigat.</p>
</div2>

<div2>
          <head>CAPUT XVI. <hi>De lingua compensanda.</hi> </head>
<p>Talem te exibe, fili, cum volueris exercere jejunium,
et cum te abstinueris, abstine et linguam tuam
ab illicitis verbis. Omnem blasphemiam longe fac
a te, nec superflui sermones procedant de ore tuo,
quia et pro otiosis verbis in die judicii reddituri sumus
Deo rationem. Nec ad maledicendum quempiam
assuescas linguam tuam, quae ad benedicendum et
ad laudandum Dominum creata est. De quibus ignoras
rebus in conventu noli proferre sermonem; sed
opportuna verba procedant a te cum opportunum
<pb n="0696B"/>
tempus inveneris, ut te audientibus cunctis gratiam
praebeant. Ab omni vaniloquio tempera linguam
tuam; ne quando qui audiunt horrescentes obturent
aures suas, et sit tibi confusio coram omnibus. De
quibus molestiam non pateris, noli contendere acriter,
nec insuescas consuetudini pessimae, quia mos
qui longo usu fuerit confirmatus, non parvo labore
vitatur.</p>
</div2>

<div2>
          <head>CAPUT XVII. <hi>De vano gaudio fugiendo.</hi> </head>
<p>Noli dissolutis labiis risum proferre: amentia namque
est cum strepitu ridere, sed subridendo tantummodo
mentis laetitiam indica. Nec in modum parvuli
jocari velis assidue, quia non convenit ei qui ad
perfectionem nititur jocari ut parvulus. Esto in
<pb n="0696C"/>
malitia parvulus, et vir perfectus in sensu. In quibusdam
te exhibe senem, et in quibusdam te exhibe
parvulum. Parvuli namque est ludere, perfecti vero
viri lugere; sed praesens luctus laetitiam generat
sempiternam; jocus autem remissiorem efficit animam,
et negligentem erga Dei praecepta, nec delicta
sua potest ad memoriam revocare; sed obliviscens
ea non se instigat ad poenitentiam, et ita paulatim
ab omnibus bonis privabitur. Nullum enim habebit
accessum cordis compunctio, ubi fuerit immoderatus
risus ac jocus. Ubi vero fuerint lacrymae, ibi spiritalis
ignis accenditur, qui secreta mentis illuminat
et vitia cuncta exurit. Tunc aviditate coelesti anima
flagrans, Christi amori copulatur: et in terris degens
de coelestibus et supernis jugiter meditatur, calcat
<pb n="0696D"/>
saeculi voluptates, et ad praemia se futura extendit,
nec ulla saeculari cura ab amore eam segregat
Christi; sed ut figura quaedam inter homines versari
videtur, et tota ejus conversatio de coelestibus intelligitur.
Mors illi praesens tanquam vita ipsa est dulcis:
cupit dissolvi, et esse cum Christo <note>(Phil. I)</note>,
quem in carne vivens intra suum portaverat templum.
Vide ergo quantum lucrum afferant fletus et lacrymae,
et quantam perniciem praebeat risus ac jocus.
Qui enim ridere hic delectatur, postmodum flebit
amare; qui autem hic legere voluerit, gaudebit
in posterum <note>(Matth. V)</note>. Nam et Salvator noster
beatos appellat lugentes; et qui nunc laetantur,
flere eos dicit in novissimo. Non te ergo delectet
<pb n="0697A"/>
puerilis jocus vel risus, sed lectionum spiritualium
cantus. Non te solvant in risum verba inania, sed
proferant ex te gaudii risum perfectorum virorum
virtutes, ut ad eorum spectaculum vitam tuam moresque
componas. Perfectus enim ille dicitur, non
qui in aetate, sed qui in sensu perfectus est; non
enim tibi obest puerilis aetas, si fueris mente perfectus;
nec senilis tibi proderit aetas, si fueris puer
sensibus. Nam et David cum puer esset, et perfectum
cor haberet in Domino, in regem electus est;
et Saul cum senili aetate esset perfectus, quia in se
malitiam perfectam habuit, de culmine regali expulsus
est. Vetustissimi jam erant presbyteri qui
Susannam violare conati sunt, quos Daniel adhuc
parvulus detecto eorum scelere condemnavit: et Dominus
<pb n="0697B"/>
noster ingressus Hierosolymam a parvulis
collaudatur. Nam et arbor, licet sit multorum annorum,
si fuerit infructuosa, abscinditur: si autem
novella fuerit fertilis, colitur ut magis proferat
fructus.</p>
</div2>

<div2>
          <head>CAPUT XVIII. <hi>De malorum contubernio vitando.</hi> </head>
<p>Perfectorum vero virorum consortio fruere, et
contubernio abstinentium delectetur anima tua, et
a colloquiis eorum ne avertas aurem tuam: verba
enim vitae sunt verba eorum, et incolumitas animae
iis qui ea libenter attendunt. Sicut enim sol oriens
effugat caliginem, ita sanctorum doctrina a sensibus
tuis expellit tenebras. Talium virorum, quaeso, ne
devites consortia; ut eorum monitionibus mens tua
<pb n="0697C"/>
erigatur ad coelum, et fluxam saeculi gloriam pro nihilo
possis despicere, et virtutes animae hauriant sensus
tui. Devita viros quos erga mandata Dei vides
negligentes, qui mortui sunt virtutibus et videntur
vivere passionibus, quia laetantur in propriis voluntatibus
et gaudio carent divino. Cum hujusmodi viris
nec sit tibi ulla commixtio, nec velis cum eis sermocinari
assidue, nisi poteris solummodo ab erroris itinere
revocare eos: caeterum si non vales, devita ut
publicum hostem: saepe enim per unam ovem morbidam
grex totus polluitur; et modica pars fellis magnam
dulcedinem in amaritudinem vertit, <hi>et fermentum
modicum totam massam corrumpit <note>(I Cor. V)</note>
            </hi>. A
tali enim fermento Dominus tibi attendere praecipit <note>(Matth. XVI)</note>.
Fermentum hoc nequissimorum hominum
<pb n="0697D"/>
doctrina intelligitur: nam etsi in habitu quis
videatur esse clarus et nobilis, et dulcia verba tibi
proferat eleganter, simulatio cordis ejus ex subsequentibus
actibus intelligitur: non enim ex verbis,
sed ex fructibus homo comprobatur. Denique quam
plurimi callide vitia sua celare festinant, et apud
quosdam videntur esse mirabiles, sed floribus amissis
fructus qualis est ostenditur: cum vero diu intra sinum
servaverunt serpentem, attacti morsu ejus intumescunt,
et palam fiunt omnibus, quia <hi>nihil occultum
est quod non revelabitur <note>(Matth. X)</note>
            </hi>.</p>
</div2>

<div2>
          <head>CAPUT XIX. <hi>De ira cohibenda et differenda poenitentia.</hi> </head>
<p>Si quis tibi intulerit mala, ne velis irasci ei aut
<pb n="0698A"/>
retribuere illi, etiamsi possis, sed dole potius pro
eo, quia Dominus irascetur ei. Qui enim patienter
pertulerit mala, in futurum coronabitur; qui vero intulerit
mala, in die mala ut reus damnabitur. Ne pro
carnalibus damnis frangatur animus tuus, nec vigorem
patientiae tuae res emolliant caducae, sed time
potius damnum, si a proposito tuo retardaveris. Et
quando te peccatis obnoxium senseris, ad poenitentiam
cito converti ne confundaris; qui enim hic poenituerit,
in novissimo non poenitebit, clementer enim
Dominus ad poenitentiam confugientes suscipit. Et
ne misericordia Domini fretus peccatis peccata adjicias,
neque velis dicere: Donec viget aetas mea,
carnis concupiscentiam exercebo, et postremo in
senectute malorum meorum poenitentiam geram:
<pb n="0698B"/>
pius namque est Dominus et multum misericors, nec
ultra facinorum meorum memorabitur. Noli taliter,
fili, cogitare, quia summa stultitia est haec mente apud
Dominum concipere; cum et impium sit talem licentiam
a Deo exspectare quempiam. Noli, inquam,
sic cogitare, cum nescias qua die moriturus sis.
Quis enim novit hominum diem exitus sui? non enim
omnes in senectute privabuntur hac luce, sed in diversis
aetatibus in hoc mundo migrabunt; et in quibus
actibus vocabitur homo, in iisdem necesse est
redere rationem. Nemo enim in inferno confitebitur
Domino <note>(Psal. VI)</note>, sed nec tu cuncteris ad poenitentiam
converti.</p>
</div2>

<div2>
          <head>CAPUT XX. <hi>De morte cogitanda.</hi> </head>

<pb n="0698C"/>
<p>Semper ante oculos versatur ultimus dies. Cum
enim diluculo surrexeris, ad vesperum te ambigas
pervenire; et cum in lectulum ad quiescendum membra
tua posueris, noli confidere de lucis adventu, ut
facilius te possis refrenare ab omnibus vitiis. Semper
cor tuum promissa coelestia meditetur, ut ipsa
te ad virtutis viam provocent. Esto nunc talis in operibus
bonis qualem te vis futurum postmodum. Omnia
terrena quae possides in coelestes mansiones
transfer, ut cum illuc fueris profectus, fruaris bonis
coelestibus. Bonorum operum sumptus tibi in itinere
praepara, ut incunctanter libenterque, cum vocatus
fueris, pergas ad Dominum. Tunc cum a carnis vinculo
anima tua absoluta fuerit, mox in occursum
tuum angelorum chorus occurret, omne sanctorum
<pb n="0698D"/>
agmen in tuis miscebitur complexibus, et te ad adorandum
verum judicem perducent. Tunc tibi fiet
pax per girum et summa securitas, nec timebis ultra
jacula ignita diaboli. Non tibi terrorem incutiet barbarorum
immanitas, nec formidabis hostes ferocissimos,
qui cupiunt animas jugulare, non corpora,
non ferrum, non ignem, non faciem truculentam
tortorum, non famem, non sitim, nec ultam aegritudinem
carnis; nec metues invidiam hominum, nec
insidias malignorum, verba venenata mulierum luparum;
nec ultro adversabitur caro contra spiritum
tuum: non timebis periculum maris, nec ullos casus
adversos, sed haec omnia sedabuntur. Cum anima
tua abjecerit sarcinam carnis, tunc Spiritus sanctus
<pb n="0699A"/>
tribuet tibi in coelestibus mansionem, cui paulo ante
intra corporis tui hospitium feceras mansionem; et
laetus gaudensque exspectabis diem judicii futuri, in
quo singulorum animae recipient merita pro suis operibus.
Sed frustra tunc peccatores et impii poenitebunt,
fornicatores et adulteri ululabunt, nec ullam
requiem poterunt invenire. Rapaces et avari flebunt
amariter, nec malorum suorum veniam consequentur.
In luctu maximo detinebuntur omnes qui carnis
<pb n="0700A"/>
suae voluntates secuti sunt. In moerore et fletu
maximo in sempiternum erunt qui vitiis et passionibus
servierunt. Et cum hi omnes pro suis criminibus
gehennae ignibus mancipentur, justis sempiterna
praemia tribuentur a Domino, <hi>Quae oculus
non vidit, nec auris audivit, nec in cor hominis
ascendit, quae praeparavit Deus diligentibus se <note>(I
Cor. II)</note>
            </hi> 
</p>
</div2>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Divinarum institutionum liber V</title>
              <author ref="http://viaf.org/viaf/100198064">Lactantius<date>250-325</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1844</date>
              </publicationStmt>
          <seriesStmt>
           <title>Patrologia Latina, vol. 6</title>
           <idno>Lactan.DiInLiV</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2>
        <head>CAPUT PRIMUM. <hi>De non damnandis reis, inaudita causa; unde Litteras sacras contempserint philosophi; de primis assertoribus religionis christianae.</hi> </head>
<p>Non est apud me dubium, Constantine Imperator
Maxime, 
<pb n="0546D"/> quin hoc opus nostrum, quo singularis ille
<pb n="0547A"/>
rerum conditor et hujus immensi rector 
<pb n="0547A"/> asseritur, si
quis attigerit ex istis inepte religiosis (ut sunt nimia
superstitione impatientes), insectetur etiam maledictis,
et vix lecto fortasse principio, affligat, projiciat,
execretur; seque inexpiabili scelere contaminari
atque astringi putet, si haec aut legat patienter, aut
audiat. Ab hoc tamen, si fieri potest, humanitatis
jure postulamus, ut non prius damnet, quam universa
cognoverit. Nam si sacrilegis, et proditoribus, et
veneficis potestas defendendi sui datur, nec praedamnari
quemquam incognita causa licet: non injuste petere
videmur, ut si quis erit ille qui inciderit in haec,
si leget, perlegat, si audiet, sententiam differat in
extremum. Sed novi hominum pertinaciam: nunquam
impetrabimus. Timent enim ne a nobis revicti,
<pb n="0547B"/>
manus dare aliquando, clamante ipsa veritate cogantur.
Obstrepunt igitur, et intercedunt ne audiant; et
oculos suos opprimunt, ne lumen videant, quod offerimus.
<pb n="0548A"/>
Quo plane ipsi diffidentiam suae perditae rationis
ostendunt, cum neque cognoscere; neque congredi
audent, quia sciunt se facile superari. Et idcirco
disceptatione sublata,
<l>Pellitur e medio sapientia, vi geritur res,</l>
ut ait Ennius; et quia student damnare tamquam
nocentes, quos utique sciunt innocentes, constare de
ipsa innocentia nolunt. Quasi vero major iniquitas
sit, probatam innocentiam damnasse, quam inauditam.
Sed, ut dixi, verentur, ne si audierint, damnare
non possint.</p>
<p>Et ideo cultores Dei summi, hoc est justos homines
torquent, interficiunt, exterminant; nec causas
odiorum reddere ipsi possunt, qui tam vehementer
oderunt: quia ipsi errant, irascuntur iis qui veram
<pb n="0548B"/>
viam sequuntur, et cum corrigere se possint, errores
suos insuper crudelibus factis coacervant, innocentium
cruore maculantur, et dicatas Deo mentes evisceratis
<pb n="0549A"/>
corporibus 
<pb n="0549A"/> extorquent. Cum talibus nunc
congredi et disputare contendimus, hos ad veritatem
ab inepta persuasione traducere, qui sanguinem facilius
hauserint, quam verba justorum. Quid igitur?
Operamne perdemus? Minime. Nam si lucrari hos a
morte, ad quam concitatissime tendunt, non potuerimus;
si ab illo itinere devio ad vitam lucemque revocare,
quoniam ipsi saluti suae repugnant: nostros
tamen confirmabimus, quorum non est stabilis, ac
solidis radicibus fundata et fixa sententia. Nutant
enim plurimi, ac maxime qui litterarum aliquid attigerunt.
Nam et in hoc philosophi, et oratores, et poetae
sunt, perniciosi quod incautos animos facile irretire possunt
suavitate sermonis, et carminum dulci modulatione
currentium. Mella sunt haec venenum tegentia. Ob eamque
causam volui sapientiam cum Religione conjungere,
<pb n="0549B"/>
ne quid studiosis inanis illa doctrina possit officere; ut
jam scientia litterarum non modo nihil noceat Religioni
atque justitiae, sed etiam prosit quamplurimum,
si is, qui eas didicerit, sit in virtutibus instructior,
et in veritate sapientior.</p>
<p>Praeterea, etiamsi nulli alii, nobis certe proderit:
delectabit se conscientia, gaudebitque mens in veritatis
se luce versari; quod est animae pabulum, incredibili
quadam jucunditate perfusum. Verum non
est desperandum. Fortasse
<l>
<pb n="0550A"/>Non canimus surdis.</l> 
Nec enim in tam malo statu res est, ut desint sanae
mentes, quibus et veritas placeat, et monstratum sibi
rectum iter et videant, et sequantur. Circumlinatur
modo poculum coelesti melle sapientiae, ut possint ab
imprudentibus amara remedia sine offensione potari;
dum illiciens prima dulcedo acerbitatem saporis asperi,
sub praetextu suavitatis occultat. Nam haec in
primis causa est, cur apud sapientes, et doctos, et
principes hujus saeculi Scriptura sancta fide careat,
quod Prophetae communi ac simplici sermone, ut ad
populum, sunt locuti. Contemnuntur itaque ab iis,
qui nihil audire, vel legere, nisi expolitum ac disertum
volunt; nec quidquam haerere animis eorum potest,
nisi quod aures blandiori sono mulcet. Illa vero,
<pb n="0550B"/>
quae sordida videntur, anilia, inepta, vulgaria existimantur.
Adeo nihil verum putant, nisi quod auditu
suave est; nihil credibile, nisi quod potest incutere
voluptatem: nemo rem veritate ponderat, sed ornatu.
Non credunt ergo divinis, quia fuco carent; sed
ne illis quidem, qui ea interpretantur, quia sunt et
ipsi, aut omnino rudes, aut certe parum docti. Nam
ut plane sint eloquentes, perraro contingit; cujus
rei causa in aperto est. Eloquentia enim saeculo servit;
populo se jactare, et in rebus malis placere gestit:
si quidem veritatem saepius expugnare conatur,
<pb n="0551A"/>
ut vim suam monstret; opes expetit, honores concupiscit,
summum denique gradum dignitatis exposcit.
Ergo haec quasi humilia despicit, acarna tanquam
contraria sibi fugit; quippe quae publico gaudeat, et
multitudinem celebritatemque desideret. Eo fit, ut
sapientia et veritas idoneis praeconibus indigeat. 
<pb n="0551A"/> Et
si qui forte litteratorum se ad eam contulerunt, defensioni
ejus non suffecerunt.</p>
<p>Ex iis, qui mihi noti sunt, Minucius Felix non
ignobilis inter causidicos locifuit. Hujus liber,
cui Octavio titulus est, declarat, quam idoneus veritatis
assertor esse potuisset, si se totum ad id studium
contulisset. Septimius quoque Tertullianus
fuit omni genere litterarum peritus: sed in eloquendo
parum facilis, et minus comptus, et multum obscurus
<pb n="0551B"/>
fuit. Ergo ne hic quidem satis celebritatis invenit.
Unus igitur praecipuus, et clarus extitit Cyprianus,
quoniam et magnam sibi gloriam ex artis oratoriae
professione quaesierat, et admodum multa conscripsit
in suo genere miranda. Erat enim ingenio facili,
copioso, suavi, et (quae sermonis maxima est virtus)
aperto, ut discernere nequeas, utrumne ornatior in
eloquendo, an felicior in explicando, an potentior in
persuadendo fuerit. Hic tamen placere ultra verba
<pb n="0552A"/>
sacramentum ignorantibus non potest, quoniam mystica
sunt, quae locutus est, et ad id praeparata, ut a
solis fidelibus audiantur. Denique a doctis hujus saeculi,
quibus forte scripta ejus innotuerunt, derideri
solet. Audivi ego quemdam hominem sane disertum,
qui eum immutata una littera Coprianum vocaret;
quasi qui elegans ingenium, et melioribus rebus aptum,
ad aniles fabulas contulisset. Quod si accidit
hoc ei, cujus eloquentia non insuavis est, quid tandem
putemus eis accidere, quorum sermo jejunus est et
ingratus; qui neque vim persuadendi, neque subtilitatem
argumentandi, neque ullam prorsus acerbitatem
ad revincendum habere potuerunt?
</p>
      </div2>

<div2>
        <head>CAPUT II. <hi>Quantum a temerariis hominibus impugnata fuit veritas christiana.</hi> </head>
<p>Ergo quia defuerunt apud nos idonei peritique
doctores, qui vehementer, qui acriter errores publicos
redarguerent, qui causam omnem veritatis
ornate copioseque defenderent: provocavit quosdam
haec ipsa penuria, ut auderent scribere contra ignotam
sibi veritatem. Omitto eos, qui prioribus eam
temporibus nequicquam lacessierunt. Ego cum in
Bithynia oratorias litteras accitus docerem, contigissetque
<pb n="0553A"/>
ut eodem tempore Dei templum 
<pb n="0553A"/> everteretur:
duo extiterunt ibidem, qui jacenti atque abjectae
veritati, nescio utrum superbius, an importunius insultarent;
quorum alter antistitem se philosophiae
profitebatur: verum ita vitiosus, ut continentiae magister,
non minus avaritia, quam libidinibus arderet,
in victu tam sumptuosus, ut in schola virtutis assertor,
parcimoniae paupertatisque laudator, in palatio
pejus coenaret, quam domi. Tamen vitia sua capillis
et pallio, et (quod maximum est velamentum) divitiis
praetegebat; quas ut augeret, ad amicitias judicum
miro ambitu penetrabat, eosque sibi repente
auctoritate falsi nominis obligabat; non modo ut eorum
sententias venderet, verum etiam ut confines
suos, quos sedibus agrisque pellebat, a suo repetendo
<pb n="0553B"/>
hac potentia retardaret. Hic vero, qui suas
disputationes moribus destruebat, vel mores suos
disputationibus arguebat, ipse adversus se gravis
censor, et accusator acerrimus, eodem ipso tempore,
quo justus populus nefarie lacerabatur, tres libros
evomuit contra Religionem nomenque christianum:
professus ante omnia philosophi officium esse erroribus
hominum subvenire, atque illos ad veram
viam revocare; id est, ad cultus deorum, quorum
numine ac majestate (ut ille dicebat) mundus gubernetur,
nec pati homines imperitos quorumdam fraudibus
<pb n="0554A"/>
illici, ne simplicitas eorum praedae ac pabulo
sit hominibus astutis.</p>
<p>Itaque se suscepisse hoc munus philosophia dignum,
ut praeferret non videntibus lumen sapientiae,
non modo ut susceptis deorum cultibus resanescant,
sed etiam ut, pertinaci obstinatione deposita, corporis
cruciamenta devitent, neu saevas membrorum
lacerationes frustra perpeti velint. Ut autem appareret
cujus rei gratia opus illud elaborasset, effusus
est in principum laudes; quorum pietas et providentia
(ut quidem ipse dicebat) cum in caeteris rebus,
tum praecipue in defendendis deorum religionibus claruisset:
consultum esse tandem rebus humanis, ut
cohibita impia et anili superstitione, universi homines
legitimis sacris vacarent, ac propitios sibi deos
<pb n="0554B"/>
experirentur. Ubi autem religionis ejus, contra quam
perorabat, infirmare voluit rationem, ineptus, vanus,
ridiculus apparuit; quia gravis ille consultor utilitatis
alienae, non modo quid oppugnaret, sed etiam
quid loqueretur nesciebat. Nam si qui nostrorum
affuerunt, quamvis temporis gratia conticerent, animo
tamen derisere, utpote cum viderent hominem
profitentem se illuminaturum alios, cum ipse caecus
esset; reducturum alios ab errore, cum ipse ignoraret
ubi pedes suos poneret; eruditurum alios ad
veritatem, cujus ille ne scintillam quidem unam vidisset
<pb n="0555A"/>
aliquando, quippe cum sapientiae professor,
profligare sapientiam niteretur. Omnes tamen id arguebant
quod illo potissimum tempore id operis
esset aggressus, quo furebat odiosa crudelitas. 
<pb n="0555A"/> O
philosophum adulatorem, ac tempori servientem!
Verum hic pro sua vanitate contemptus est; qui et
gratiam, quam speravit, non est adeptus, et gloria
quam captavit, in culpam reprehensionemque conversa
est.</p>
<p>Alius eamdem materiam mordacius scripsit, qui
erat tum e numero judicum, et qui auctor in primis
faciendae persecutionis fuit: quo scelere non contentus,
etiam scriptis eos, quos afflixerat, insecutus est.
Composuit enim libellos duos, non contra Christianos,
ne inimice insectari videretur, sed ad Christianos,
<pb n="0555B"/>
ut humane ac benigne consulere putaretur. in
quibus ita falsitatem Scripturae sacrae arguere conatus
est, tanquam sibi esset tota contraria; nam quaedam
capita, quae repugnare sibi videbantur, exposuit,
adeo multa, adeo intima enumerans, ut aliquando
ex eadem disciplina fuisse videatur. Quod si fuit,
quis eum Demosthenes poterit ab impietate defendere?
qui religionis cui fuerat assensus, et fidei
cujus nomen induerat et sacramenti quod acceperat,
proditor factus est? nisi forte casu in manus ejus
<pb n="0556A"/>
divinae litterae inciderunt. Quae igitur temeritas erat
id audere dissolvere, quod illi nemo interpretatus
est? Bene, quod aut nihil didicit, aut nihil intellexit.
Tantum enim abest a divinis litteris repugnantia,
quantum ille abfuit a fide et veritate: praecipue
tamen Paulum Petrumque laceravit, caeterosque
discipulos, tanquam fallaciae seminatores, quos
eosdem tamen rudes et indoctos fuisse testatus est;
nam quosdam eorum piscatorio artificio fecisse
quaestum: quasi aegre ferret, quod illam rem non
Aristophanes aliquis aut Aristarchus commentatus
sit.</p>
</div2>

<div2>
        <head>CAPUT III. <hi>De Veritate christianae doctrinae, et adversariorum vanitate; atque Christum non fuisse magum.</hi> </head>
<p>
          <pb n="0556B"/>Abfuit ergo ab his fingendi voluntas et astutia,
quoniam rudes fuerunt. Aut quis possit indoctus apta
inter se et cohaerentia fingere, cum philosophorum
doctissimi Plato, et Aristoteles, et Epicurus, et Zeno,
ipsi sibi repugnantia et contraria dixerint? Haec est
enim mendaciorum natura, ut cohaerere non possint.
Illorum autem traditio, quia vera est, quadrat undique,
ac sibi tota consentit; et ideo persuadet, quia
constanti ratione suffulta est. Non enim quaestus et
<pb n="0557A"/>
commodi gratia religionem istam commenti sunt;
quippe qui, et praeceptis, et re ipsa, eam vitam secuti
sunt, quae et voluptatibus caret et omnia quae habentur
in bonis spernit; et qui non tantum pro fide
mortem subierint, sed etiam morituros esse se, et
scierint, et praedixerint, et postea universos, qui
eorum disciplinam secuti essent, acerba et nefanda
passuros. Ipsum autem Christum affirmavit a Judaeis
fugatum, collecta nongentorum 
<pb n="0557A"/> hominum manu,
latrocinia fecisse. Quis tantae auctoritati audeat repugnare?
Credamus hoc plane; nam fortasse hoc illi
in somnis Apollo aliquis nuntiavit. Tot semper latrones
perierunt, et quotidie pereunt; utique multos
et ipse damnasti: quis eorum post crucem suam,
non dicam deus, sed homo appellatus est? Verum
<pb n="0557B"/>
tu forsitan ex eo credidisti, quia vos homicidam
Martem consecrastis, ut deum: quod tamen non
fecissetis, si illum Areopagitae in crucem sustulissent.</p>
<p>Idem cum facta ejus mirabilia destrueret, nec
tamen negaret, voluit ostendere, Apollonium
<pb n="0558A"/>
vel paria, vel etiam majora fecisse. Mirum quod
Apuleium praetermisit, cujus solent, et multa, et
mira memorari. Cur igitur, o delirum caput, nemo
Apollonium pro Deo colit? nisi forte tu solus, illo
scilicet deo dignus, cum quo te in sempiternum verus
Deus puniet. Si magus Christus, quia mirabilia fecit,
peritior utique Apollonius, qui (ut describis) cum
Domitianus eum punire vellet, repente in judicio non
comparuit, quam ille, qui et comprehensus est, et
cruci affixus. Atenim ex hoc ipso fortasse insolentiam
Christi voluit arguere, quod Deum se constituerit,
ut ille verecundior fuisse videatur, qui cum majora
faceret, ut hic putat, tamen id sibi non arrogaverit.
Omitto nunc ipsa opera comparare, quia in
secundo et superiore libro de fraude, ac praestigiis
<pb n="0558B"/>
artis magicae dixi. Nego esse quemquam qui non
optet in primis id sibi post mortem contingere, quod
etiam reges maximi concupiscunt. Cur enim sibi
homines sepulcra magnifica, cur statuas, cur imagines
comparant? cur aliquibus claris factis, aut etiam
pro civibus morte suscepta, student opiniones hominum
<pb n="0559A"/>
promereri? Cur denique ipse ingenii tui monimentum,
hac detestabili stultitia tanquam coeno aedificatum,
constituere voluisti, nisi quod immortalitatem
de memoria nominis speras? Stultum igitur est,
id putare Apollonium noluisse, quod optaret utique,
si posset; quia nemo est qui immortalitatem recuset,
maxime cum eum dicas, 
<pb n="0559A"/> et adoratum esse a quibusdam
sicut deum, et simulacrum ejus sub Herculis
Alexicaci nomine constitutum, ab Ephesiis etiam
nunc honorari.</p>
<p>Non potuit ergo post mortem deus credi, quia et
hominem, et magum fuisse constabat; et ideo alieni
nominis titulo affectavit divinitatem, quia suo nec
<pb n="0559B"/>
poterat, nec audebat. Noster vero et potuit deus
<pb n="0560A"/>
credi, quia magus non fuit; et creditus est, quia vere
fuit. Non, inquit, hoc dico, idcirco Apollonium non
haberi deum, quia noluerit: sed ut appareat nos sapientiores
esse, qui mirabilibus factis non statim fidem
divinitatis adjunximus, quam vos, qui ob exigua
portenta deum credidistis. Non est mirum, si tu, qui
a Dei sapientia longe remotus es, nihil prorsus intelligis
eorum quae legisti; cum Judaei, qui a principio
prophetas lectitaverant, quibusque sacramentum Dei
fuerat assignatum, tamen quid legerent, ignoraverint.
Disce igitur, si quid tibi cordis est, non solum idcirco
a nobis Deum creditum Christum, quia mirabilia fecit,
sed quia vidimus in eo facta esse omnia, quae nobis
<pb n="0560B"/>
annuntiata sunt vaticinio prophetarum. Fecit mirabilia:
<pb n="0561A"/>
magum putassemus, ut et vos nunc putatis, 
<pb n="0561A"/> 
et Judaei tunc putaverunt, si non illa ipsa facturum
Christum prophetae omnes uno spiritu praedicassent.
Itaque Deum credimus, non magis ex factis operibusque
mirandis, quam ex illa ipsa cruce, quam vos sicut
canes lambitis: quoniam simul et illa praedicta
est. Non igitur suo testimonio (cui enim de se dicenti
potest credi?), sed prophetarum testimonio, qui
omnia, quae fecit ac passus est, multo ante cecinerunt,
fidem divinitatis accepit; quod neque Apollonio, neque
Apuleio, neque cuiquam magorum potuit, aut
potest aliquando contingere. Cum igitur talia ignorantiae
suae deliramenta fudisset, cum veritatem penitus
excidere connisus esset, ausus est libros suos
nefarios, ac Dei hostes, <foreign xml:lang="greek">φιλαληθεῖς</foreign> annotare. O caecum
<pb n="0561B"/>
pectus! o mentem Cimmeriis (ut aiunt) tenebris
atriorem! Discipulus hic fortasse Anaxagorae fuerit,
cui nives atramentum fuerunt. Atqui eadem caecitas
est, et vero falsitatis, et mendacio veritatis nomen
imponere. Videlicet homo subdolus voluit lupum sub
ovis pelle celare, ut fallaci titulo posset irretire lectorem.
Verum esto, inscitia hoc, non malitia feceris.
Quam tandem nobis attulisti veritatem? nisi quod
assertor deorum, eos ipsos ad ultimum prodidisti.
Prosecutus enim summi Dei laudes, quem regem,
quem maximum, quem opificem rerum, quem fontem
bonorum, quem parentem omnium, quem factorem
altoremque viventium confessus es, ademisti
Jovi tuo regnum, eumque summa potestate depulsum
<pb n="0561C"/>
in ministrorum numerum redegisti. Epilogus itaque
<pb n="0562A"/>
te tuus arguit stultitiae, vanitatis, erroris. Affirmas
enim deos esse; et illos tamen subjicis et mancipas
ei Deo, cujus religionem conaris evertere.</p>
</div2>

<div2>
        <head>CAPUT IV. <hi>Cur istud opus editum sit; atque iterum de Tertulliano et Cypriano.</hi> </head>
<p>Ii ergo de quibus dixi, cum, praesente me, ac dolente,
sacrilegas suas litteras explicassent, et illorum
superba impietate stimulatus, et veritatis ipsius conscientia,
et (ut ego arbitror) Deo, suscepi hoc munus,
ut omnibus ingenii mei viribus accusatores justitiae
refutarem: non ut contra hos scriberem, qui
paucis verbis obteri poterant; sed ut omnes, qui
ubique idem operis efficiunt, aut effecerunt, uno semel
<pb n="0562B"/>
impetu profligarem. Non dubito enim, quin et alii
plurimi, et multis in locis, et non modo graecis, sed
etiam latinis litteris, monimentum injustitiae suae
struxerint: quibus singulis quoniam respondere non
poteram, sic agendam mihi hanc causam putavi, ut
et priores cum omnibus suis scriptis perverterem, et
futuris omnem facultatem scribendi aut respondendi
amputarem. Praebeant modo aures: efficiam profecto
ut quicumque ista cognoverit, aut suscipiat quod ante
damnavit, aut, quod est proximum, deridere aliquando
desistat. Quanquam Tertullianus eamdem
causam plene peroraverit in eo libro cui Apologetico
nomen est: tamen, quoniam aliud est accusantibus
respondere, quod in defensione aut negatione
<pb n="0562C"/>
sola positum est, aliud instituere, quod nos facimus,
<pb n="0563A"/>
in quo necesse est doctrinae totius substantiam contineri,
non defugi hunc laborem, ut implerem materiam,
quam Cyprianus non executus est in ea oratione,
qua Demetrianum 
<pb n="0563A"/> (sicut ipse ait) oblatrantem
atque obstrepentem veritati redarguere conatur: qua
materia non est usus, ut debuit; non enim Scripturae
testimoniis, quam ille utique vanam, fictam, commentitiamque
putabat, sed argumentis et ratione fuerat
refellendus. Nam cum ageret contra hominem veritatis
ignarum, dilatis paulisper divinis lectionibus, formare
hunc a principio tanquam rudem debuit, eique
paulatim lucis principia monstrare, ne toto lumine
objecto caligaret.</p>
<p>Nam sicut infans solidi ac fortis cibi capere vim
non potest ob stomachi teneritudinem, sed liquore
<pb n="0563B"/>
lactis ac mollitudine alitur, donec, firmatis viribus,
vesci fortioribus possit: ita et huic oportebat, quia
nondum poterat capere divina, prius humana testimonia
offerri, id est, philosophorum et historicorum,
ut suis potissimum refutaretur auctoribus.
Quod quia ille non fecit, raptus eximia eruditione
divinarum litterarum, ut iis solis contentus esset,
quibus fides constat, accessi Deo inspirante, ut ego
facerem, et simul ut viam caeteris ad imitandum pararem.
<pb n="0564A"/>
Ac si hortatu nostro docti homines ac diserti
huc se conferre coeperint, et ingenia sua vimque
dicendi in hoc veritatis campo jactare maluerint,
evanituras brevi religiones falsas, et occasuram esse
omnem philosophiam nemo dubitaverit, si fuerit
omnibus persuasum, cum hanc solam religionem,
tum etiam solam veram esse sapientiam. Sed evagatus
sum longius quam volebam.
</p>
      </div2>

<div2>
        <head>CAPUT V. <hi>Quae sub Saturno erat vera justitia, hanc Jupiter fugavit.</hi> </head>
<p>Nunc reddenda est de justitia proposita disputatio:
quae aut ipsa est summa virtus, aut fons est ipsa
virtutis; quam non modo philosophi quaesierunt, sed
poetae quoque, qui et priores multo fuerunt, et ante natum
<pb n="0564B"/>
philosophiae nomen pro sapientibus habebantur.
Hi plane intellexerunt abesse hanc a rebus humanis,
eamque finxerunt offensam vitiis hominum, cessisse
e terra, in coelumque migrasse; atque ut doceant,
quid sit juste vivere, (solent enim praecepta per ambages
dare) a Saturni temporibus, quae illi vocant
aurea, repetunt exempla justitiae, narrantque in quo
statu fuerit humana vita, dum illa in terra moraretur.
<pb n="0565A"/>
Quod quidem non pro poetica fictione, sed pro vero
habendum est. Saturno enim regnante, nondum deorum
cultibus institutis, nec adhuc ulla gente 
<pb n="0565A"/> ad
divinitatis opinionem consecrata, Deus utique colebatur.
Et ideo non erant neque dissensiones, neque
inimicitiae, neque bella.
<l>Nondum vesanos rabies nudaverat enses,</l>
ut Germanicus Caesar in Arataeo loquitur carmine:
<l>Nec consanguineis fuerat discordia nota.</l> 
Immo ne alienigenis quidem: sed neque ulli omnino
gladii, qui nudarentur, fuerunt. Quis enim praesente
ac vigente justitia, aut de tutela sui, cum nemo insidiaretur,
aut de pernicie alterius cogitaret, cum
nemo quidquam concupisceret?
<l>
<pb n="0565B"/>Malebant tenui contenti vivere cultu,</l>
ut Cicero in suo narrat, quod est proprium nostrae
religionis.
<l>Ne signare quidem, aut partiri limite campum</l>
<l>Fas erat: in medium quaerebant.</l> 
Quippe cum Deus communem omnibus terram dedisset,
ut communem degerent vitam, non ut rabida et
furens avaritia sibi omnia vendicaret, nec ulli deesset
quod omnibus nasceretur. Quod poetae dictum sic
accipi oportet, non ut existimemus nihil omnino tum
fuisse privati, sed more poetico figuratum; ut intelligamus,
tam liberales fuisse homines, ut natas sibi
fruges non includerent, nec soli absconditis incubarent,
sed pauperes ad communionem proprii laboris
<pb n="0565C"/>
admitterent.
<l>
<pb n="0566A"/>Flumina jam lactis, jam flumina nectaris ibant.</l> 
Nec mirum, cum promptuaria justorum benigne paterent
omnibus; nec avaritia intercipiens beneficia
divina, famem sitimque vulgo faceret: sed omnes
aequaliter abundarent, cum habentes non habentibus
large copioseque donarent. Sed postquam Saturnus
a filio pulsus, in Latiumque delatus est,
<l>Arma Jovis fugiens, et regnis exsul ademptis;</l>
cum jam populus vel novi regis metu, vel sua
sponte depravatus, Deum colere desiiset, regemque
pro Deo habere coepisset; cum ipse propemodum
parricida exemplo caeteris esset ad violandam pietatem:
<l>
<pb n="0566B"/>Deseruit propere terras justissima virgo;</l>
sed non, ut ait Cicero:
<l>Et Jovis in regno, coelique in parte resedit.</l> 
Quomodo enim poterat in ejus regno residere, aut
commorari, qui patrem regno expulit, bello persecutus
est, exsulem toto orbe jactavit?
<l>Ille malum virus serpentibus addidit atris,</l>
<l>Praedarique lupos jussit:</l>
id est, odium, et invidiam, et dolum hominibus
insevit, ut tam essent, quam serpentes, venenati,
tam rapaces quam lupi. Quod quidem vere faciunt
ii qui justos ac fideles Deo persequuntur, dantque
judicibus saeviendi adversus innoxios potestatem.
<pb n="0566C"/>
Fortasse aliquid ejusmodi Jupiter fecerit, ad expunandam
<pb n="0567A"/>
tollendamque justitiam; et idcirco efferasse 
<pb n="0567A"/> 
serpentes, ac lupos acuisse tradatur.
<l>Tum belli rabies, et amor successit habendi.</l> 
Neque immerito. Sublata enim Dei religione, boni
quoque ac mali scientiam perdiderunt. Sic hominibus
intercidit communitas vitae, et diremptum est foedus
societatis humanae. Tum inter se manus conserere
coeperunt, et insidiari, et gloriam sibi ex humano
sanguine comparare.</p>
</div2>

<div2>
        <head>CAPUT VI. <hi>Explosa justitia, cupiditas, iniquae leges, audacia, avaritia, ambitio, superbia, impietas, aliaque regnarunt vitia.</hi> </head>
<p>Quorum omnium malorum fons cupiditas erat:
quae scilicet ex contemptu verae majestatis erupit.
<pb n="0567B"/>
Non tantum enim, non participabant alios ii quibus
aliquid affluebat: sed aliena quoque rapiebant, in
privatum lucrum trahentes omnia, et quae antea
in usus hominum etiam singuli laborabant, in paucorum
domos conferebantur. Ut enim servitio caeteros
subjugarent, in primis necessaria vitae subducere
et colligere coeperunt, eaque firmiter conclusa servare,
ut beneficia coelestia facerent sua; non propter humanitatem,
quae nulla in ipsis erat, sed ut omnia cupiditatis
et avaritiae instrumenta corraderent. Leges etiam
sibi nomine justitiae iniquissimas injustissimasque sanxerunt
<pb n="0567C"/>
quibus rapinas et avaritiam suam contra vim
<pb n="0568A"/>
multitudinis tuerentur. Tantum igitur auctoritate,
quantum viribus, aut opibus, aut malitia praevalebant.
Et quoniam nullum in his vestigium justitiae
fuit, cujus officia sunt humanitas, aequitas, misericordia,
jam superba et tumida inaequalitate gaudebant;
altioresque se caeteris hominibus, satellitum
comitatu, et ferro, et insigni veste faciebant. Hinc
honores sibi, et purpuras, et fasces invenerunt, ut
securium gladiorumque terrore subnixi, quasi jure
dominorum perculsis ac paventibus imperarent. In
hac conditione humanam vitam rex ille constituit,
qui, debellato ac fugato parente, non regnum, sed
impiam tyrannidem vi et hominibus armatis occupavit;
et aureum illud justumque saeculum sustulit,
coegitque homines malos et impios fieri, vel ex hoc
<pb n="0568B"/>
ipso, quod ipsos avertit a Deo ad se adorandum:
quod terror insolentissimae potestatis expresserat.</p>
<p>Quis enim non metueret eum, quem arma cingebant,
quem ferri et gladiorum fulgor insuetus circumdabat?
aut cui parceret alieno, qui ne patri quidem
suo pepercerat? Quem vero metueret, qui Titanum
robustum et excellentem viribus gentem bello
vicerat, occidione deleverat? Quid mirum, si omnis
multitudo, insolito metu pressa, in unius adulationem
concesserat? Hunc verebantur, huic honorem
maximum deferebant. Et quoniam mores ac vitia
<pb n="0568C"/>
regis imitari, genus obsequii judicatur, abjecerunt
<pb n="0569A"/>
omnes pietatem, ne exprobrare regi scelus viderentur,
si pie viverent. Sic assidua imitatione corrupti,
divinum fas reliquerunt; et paulatim male vivendi
consuetudo mos factus est. 
<pb n="0569A"/> Nec jam quidquam ex
antecedentis saeculi pio atque optimo statu mansit:
sed explosa justitia, et veritatem secum trahens,
reliquit hominibus errorem, ignorantiam, caecitatem.
Imprudentes igitur poetae, qui eam confugisse
cecinerunt ad Jovis regnum. Si enim saeculo, quod
vocant aureum, justitia in terra fuit, a Jove utique
pulsa est, qui aureum saeculum commutavit. Saeculi
autem commutatio, et expulsio justitiae, nihil aliud,
ut dixi, quam desertio divinae religionis putanda est;
quae sola efficit ut homo hominem carum habeat,
eumque sibi fraternitatis vinculo sciat esse constrictum:
<pb n="0569B"/>
siquidem pater idem omnibus Deus est, ut
Dei, patrisque communis beneficia cum iis qui
non habent, partiatur, nulli noceat, nullum premat,
non fores claudat hospiti, non aurem precanti; sed
sit largus, beneficus, liberalis, quas regias esse laudes
Tullius existimavit. Haec est profecto justitia, et
hoc aureum saeculum, quod Jove primum regnante
corruptum, mox et ipso, et omni ejus progenie
consecrata, deorumque multorum suscepto cultu,
fuerat omne sublatum.
</p>
      </div2>

<div2>
        <head> CAPUT VII. <hi>De Jesu adventu et fructu; atque de ejus saeculi virtutibus et vitiis.</hi> </head>
<p>Sed Deus, ut parens indulgentissimus, appropinquante
ultimo tempore, nuntium misit, qui vetus
illud saeculum fugatamque justitiam reduceret; ne
humanum genus maximis et perpetuis agitaretur erroribus.
Rediit ergo species illius aurei temporis, et
reddita quidem terrae, sed paucis assignata justitia
est; quae nihil aliud est, quam Dei unici pia et religiosa
cultura. Sed moveat aliquem fortasse, cur si
haec sit justitia, non omni humano generi sit data;
nec in eam multitudo universa consenserit. Magnae
hoc disputationis est, cur a Deo, cum justitiam terrae
<pb n="0570B"/>
daret, sit retenta diversitas: quod et alio loco declaravi,
et ubicumque oportune inciderit, explicabitur.
Nunc designare id brevissime satis est: Virtutem aut
cerni non posse, nisi habeat vitia contraria; aut non
esse perfectam, nisi exerceatur adversis. Hanc enim
Deus bonorum ac malorum voluit esse distantiam, ut
qualitatem boni ex malo sciamus, item mali ex bono;
nec alterius ratio intelligi, sublato altero, potest.
Deus ergo non exclusit malum, ut ratio virtutis constare
posset. Quomodo enim patientia vim suam nomenque
<pb n="0571A"/>
retineret, si nihil esset, quod pati cogeremur?
Quomodo laudem mereretur devota Deo suo
fides, nisi esset aliquis qui a Deo vellet avertere?
Nam et ideo 
<pb n="0571A"/> potentiores esse injustos permisit, ut
cogere ad malum possent; ideo plures, ut virtus esset
pretiosa, quae rara est. Quod quidem ipsum Quintilianus
egregie ac breviter ostendit in capite obvoluto.
 « Nam quae, inquit, virtus esset innocentia, nisi
laudem raritas dedisset? Verum quia natura sic comparatum
est, ut odium, cupiditas, ira, in id, quod
incubuerunt, agant caecos, supra hominem videtur
culpa vacare. Alioqui si natura pares omnibus affectus
dedisset, pietas nihil erat. » </p>
<p>Hoc quam verum sit, docet necessitas ipsa rationis.
Si enim virtus est, malis ac vitiis fortiter repugnare,
<pb n="0571B"/>
apparet sine malo ac vitio nullam esse virtutem: quam
Deus ut absolutam perfectamque redderet, retinuit id
quod erat ei contrarium, cum quo depugnare posset.
Agitata enim malis quatientibus, stabilitatem capit;
et quanto frequenter impellitur, tanto firmiter roboratur.
Haec nimirum causa efficit, ut quamvis sit hominibus
missa justitia, tamen aureum saeculum non esse
dicatur; quia malum non sustulit, ut retineret diversitatem,
quae sacramentum divinae religionis continet
sola.
</p>
      </div2>

<div2>
        <head> CAPUT VIII. <hi>De justitia omnibus nota ac non suscepta; de vero Dei templo, atque de ejus cultu, ut cuncta conterantur vitia.</hi> </head>
<p>Qui ergo putant justum esse neminem, ante oculos
habent justitiam, sed eam nolunt cernere. Quid est
enim, cur illam vel in carminibus, vel in omni sermone
describant, conquerentes ejus absentiam, cum
sit facillimum bonos esse si velint? Quid vobis inanem
justitiam depingitis, et optatis cadere de coelo,
tanquam in aliquo simulacro figuratam? Ecce in
conspectu vestro est: suscipite, si potestis, eamque
in domicilio vestri pectoris collocate; nec difficile,
aut alienum a temporibus existimetis. Estote aequi
<pb n="0572B"/>
ac boni; et sequetur vos sua sponte justitia, quam
quaeritis. Deponite omnem malam cogitationem de
cordibus vestris; et statim vobis illud tempus aureum
revertetur: quod aliter consequi non potestis, quam
si Deum verum colere coeperitis. Vos autem, manente
cultu deorum, justitiam desideratis in terra;
quod fieri nullo pacto potest: sed ne tum quidem
potuit, cum putatis; quia nondum natis diis istis,
quos impie colitis, necesse est unius Dei cultum
fuisse per terram: ejus scilicet qui execratur malitiam,
<pb n="0573A"/>
exigitque bonitatem; cujus templum est, non
lapides, aut lutum, 
<pb n="0573A"/> sed homo ipse, qui figuram Dei
gestat. Quod templum non auri et gemmarum donis
corruptibilibus, sed aeternis virtutum muneribus ornatur.
Discite igitur (si quid vobis reliquae mentis est)
homines ideo malos et injustos esse, quia dii coluntur;
et ideo mala omnia rebus humanis quotidie ingravescere,
quia Deus hujus mundi effector et gubernator
derelictus est; quia susceptae sunt, contra
quam fas est, impiae religiones; postremo, quia ne
coli quidem, vel a paucis, Deum sinitis.</p>
<p>Quod si solus Deus coleretur, non essent dissensiones
et bella, cum scirent homines unius se Dei
filios esse; ideoque divinae necessitudinis sacro et
inviolabili vinculo copulatis, nullae fierent insidiae,
cum scirent cujusmodi poenas Deus animarum interfectoribus
<pb n="0573B"/>
praepararet, qui clandestina scelera, et
ipsas etiam cogitationes pervidet. Non essent fraudes,
neque rapinae, si Deo praecipiente didicissent, et suo,
et parvo esse contenti, ut fragilibus, et caducis, solida
<pb n="0574A"/>
et aeterna praeferrent. Non essent adulteria, et
stupra, et mulierum prostitutiones, si omnibus notum
esset, damnari a Deo quidquid appetitur ultra
generandi cupiditatem. Nec foeminam necessitas cogeret
pudorem suum profanare, ut victum sibi obscoenissimum
quaerat; cum et mares libidinem continerent,
et habentium pia et religiosa collatio non
habentibus subveniret. Non essent igitur, ut dixi,
haec omnia in terris mala, si ab omnibus in legem
Dei conjuraretur; si ab universis fierent, quae unus
noster populus operatur. Quam beatus esset, quamque
aureus humanarum rerum status, si per totum
orbem mansuetudo, et pietas, et pax, et innocentia,
et aequitas, et temperantia, et fides moraretur!
Denique ad regendos homines non opus esset tam
multis et tam variis legibus, cum ad perfectam innocentiam
<pb n="0574B"/>
Dei lex una sufficeret; neque carceribus,
neque gladiis praesidium, neque terrore poenarum, cum
praeceptorum coelestium salubritas humanis pectoribus
infusa, ultro ad justitiae opera homines erudiret. Nunc
<pb n="0575A"/>
autem mali sunt 
<pb n="0575A"/> ignoratione recti ac boni. Quod quidem
Cicero vidit; disputans enim de legibus:  « Sicut una,
inquit, eademque natura mundus omnibus partibus
inter se congruentibus cohaeret ac nititur: sic omnes
homines inter se natura confusi, pravitate dissentiunt;
nec se intelligunt esse consanguineos, et subjectos omnes
sub unam eamdemque tutelam: quod si teneretur,
deorum profecto vitam homines viverent. »  Universa
igitur mala, quibus humanum genus seipsum invicem
conficit, injustus atque impius deorum cultus
induxit. Nec enim poterant retinere pietatem, qui
communem omnium patrem Deum tanquam prodigi
ac rebelles liberi abnegassent.
</p>
      </div2>

<div2>
        <head>CAPUT IX. <hi>De sceleribus impiorum, et Christianorum cruciatibus.</hi> </head>
<p>Nonnunquam tamen sentiunt se malos esse, et veterum
saeculorum statum laudant, et de suis moribus
meritisque conjectant abesse justitiam: quam obversantem
oculis suis non tantum non suscipiunt, nec
agnoscunt, verum etiam violenter oderunt, et persequuntur,
et exterminare contendunt. Fingamus hanc
interim non esse justitiam, quam nos sequimur:
quomodo, si illa venerit, quam veram putant, eam
recipient, qui laniant et occidunt cos, quos et ipsi
fatentur imitatores esse justorum, quia bona operentur
et justa; cum, si tantummodo malos occiderent,
digni essent ad quos justitia non veniret, cui nulla
fuit alia causa linquendi terram, quam humani cruoris
effusio. Quanto magis, cum pios interficiant, et
<pb n="0575C"/>
ipsos justitiae sectatores pro hostibus ducant; immo
vero plus quam pro hostibus? quibus, utique cum
animas eorum, et opes et liberos ferro et igni appetant,
tamen parcitur victis; et est locus inter arma
clementiae: aut si adeo saevire placuit, nihil plus in
<pb n="0576A"/>
eos fit, quam ut occidantur, vel in servitutem abducantur.
Hoc vero inenarrabile est, quod fit adversus
eos qui malefacere nesciunt. Et nulli nocentiores
habentur, quam qui sunt ex omnibus innocentes.</p>
<p>Audent igitur homines improbissimi justitiae facere
mentionem, qui feras immanitate vincunt, qui placidissimum
Dei gregem vastant,
<l rend="indent">Lupi ceu</l>
<l>Raptores atra in nebula, quos improba ventris</l>
<l>Exegit caecos rabies.</l> 
Verum hos non ventris, sed cordis rabies efferavit;
nec atra in nebula, sed aperta praedatione grassantur;
nec eos unquam conscientia scelerum revocat, ne
sanctum ac pium nomen justitiae ore illo violent, quod
cruore innocentium, tanquam rictus bestiarum madet.
<pb n="0576B"/>
Hujus tanti et tam pertinacis odii quam potissimum
causam esse dicamus? Utrumne
<l>Veritas odium parit,</l>
ut ait poeta, quasi divino spiritu instinctus? An erubescunt
coram justis et bonis esse nequam? an potius
utrumque? Nam et veritas ideo semper invisa est,
quod is, qui peccat, vult habere liberum peccandi locum;
nec aliter se putat malefactorum voluptate securius
perfrui posse, quam si nemo sit, cui delicta
non placeant. Ergo tanquam scelerum et malitiae suae
testes extirpare funditus nituntur, et tollere, gravesque
sibi putant, tanquam vita eorum coarguatur. Cur
enim sint aliqui intempestive boni, qui, corruptis moribus
publicis, convicium bene vivendo faciant? Cur
non omnes sint aeque mali, rapaces, impudici, adulteri,
<pb n="0576C"/>
perjuri, cupidi, fraudulenti? quin potius auferantur,
quibus coram male vivere pudet; qui peccantium
frontem, etsi non verbis, quia tacent, tamen ipso
vitae genere dissimili feriunt et verberant? Castigare
enim videtur quicumque dissentit.</p>
<p>
          <pb n="0577A"/>Nec est magnopere mirandum, si adversus
homines ista fiunt, cum adversus ipsum Deum, 
<pb n="0577A"/> 
propter eamdem causam, insurrexerit etiam populus
in spe constitutus, nec Dei nescius; sequiturque
justos eadem necessitas, quae ipsum justitiae violavit
auctorem. Vexant ergo, et exquisitis poenarum
generibus excruciant; parumque habent interficere
quos oderunt, nisi etiam crudelitas corporibus illudat.
Si qui autem doloris vel mortis metu, vel sua perfidia
coeleste sacramentum deseruerint, et ad funesta sacrificia
consenserint, eos laudant, et honoribus mactant,
ut eorum exemplo caeteros illiciant. Qui autem
magni aestimaverint fidem, cultoresque se Dei non
abnegaverint, in eos vero totis carnificinae suae viribus,
veluti sanguinem sitiant, incumbunt; et desperatos
vocant, quia corporis suo minime parcunt: quasi
<pb n="0577B"/>
quidquam desperatius esse possit, quam torquere ac
dilaniare eum, quem scias esse innocentem. Adeo nec
pudor ullus apud eos superest, a quibus abest omnis
<pb n="0578A"/>
humanitas! Et retorquent in homines justos convicia
sibi congruentia.</p>
<p>Impios enim vocant, ipsi scilicet pii, et ab humano
sanguine abhorrentes; cum si et actus suos considerent,
et illorum quos tanquam impios damnant, jam
intelligant, quam mendaces sint, et iis omnibus, quae
adversus bonos aut dicunt, aut faciunt, digniores. Non
enim de nostro, sed ex illorum numero semper existunt,
qui vias obsideant armati, maria praedentur;
vel si palam grassari non licuit, venena clam temperent;
qui uxores necent, ut dotes earum lucrentur,
aut maritos, ut adulteris nubant, qui natos ex se
pueros aut strangulent, aut si nimium pii fuerint,
exponant; qui libidines incestas, nec a filia, nec a
sorore, nec a matre, nec a sacerdote contineant;
qui adversus cives suos patriamque conjurent: qui nec
<pb n="0578B"/>
culleum metuant; qui denique sacrilegia committant,
et deorum, quos colunt, templa dispolient; et ut
quae levia sunt atque illis usitata dicamus, qui haereditates
<pb n="0579A"/>
captent, testamenta supponant, justos haeredes
vel auferant, vel excludant; qui corpora sua libidinibus
prostituant; qui denique immemores, quid
nati sint, cum foeminis patientia certent; 
<pb n="0579A"/> qui sanctissimam
quoque corporis sui partem contra fas omne
polluant et profanent; qui virilia sua ferro metant; et,
quod est sceleratius, ut sint religionis antistites; qui
ne vitae quidem suae parcant, sed extinguendas publice
animas suas vendant; si judices sedeant, aut
immeritos perdant mercede corrupti, aut noxios impune
dimittant; qui coelum quoque ipsum veneficiis
appetant, tanquam illorum malitiam terra non capiat.
Haec, inquam, et his plura scelera utique ab iis
fiunt, qui deos colunt.</p>
<p>Quis inter haec tot ac tanta justitiae locus est? Et
ego de multis collegi, non ut arguerem, sed ut ostenderem.
Qui volent scire omnia, Senecae libros in
<pb n="0579B"/>
manum sumant, qui morum vitiorumque publicorum
et descriptor verissimus, et accusator acerrimus fuit.
Sed et Lucilius tenebrosam istam vitam circumscripte
breviterque depinxit his versibus:
<l>Nunc vero a mane ad noctem, festo atque profesto</l>
<l>Totus item pariterque die, populusque, patresque</l>
<l>Jactare induforo se omnes; decedere nusquam,</l>
<l>Uni se atque eidem studio omnes dedere et arti:</l>
<l>Verba dare ut caute possint, pugnare dolose,</l>
<l>Blanditia certare, bonum simulare virum se,</l>
<l>Insidias facere, ut si hostes sint omnibus omnes.</l> 

<pb n="0580A"/>
Nostro autem populo quid horum potest objici, cujus
omnis religio est, sine scelere ac sine macula vivere?
Cum igitur videant, et se, ac suos ea quae diximus
gerere, nostros autem nihil aliud operari, nisi
aequum et bonum; poterant, si quid saperent, ex
hoc intelligere, et illos qui bonum faciunt pios esse,
et se impios, qui nefanda committunt: neque enim
fieri potest, ut qui in omnibus vitae suae actibus non
errant, in ipsa summa errent, hoc est in religione,
quae rerum omnium caput est. Impietas enim suscepta
in eo, quod est summum, per caetera universa
sequeretur. Eoque fieri non potest, ut ipsi, qui errant
in omni vita, non et in religione fallantur: quoniam
pietas in summo regulam tenens, tenorem
suum servaret in caeteris. Ita fit ut in utraque
parte, de conditione rerum quae geruntur, qualis sit
summa ipsa noscatur.</p>
</div2>

<div2>
        <head> CAPUT X. <hi>De falsa pietate, et de falsa et vera religione.</hi> </head>
<p>Operae pretium est cognoscere illorum pietatem,
ut ex iis, quae clementer ac pie faciunt, possit intelligi
qualia sint quae ab his contra jura pietatis geruntur.
Ac ne quem videar inclementer incessere,
aliquam mihi personam poeticam sumam, quae sit
<pb n="0581A"/>
vel maximum pietatis exemplum. Apud Maronem
rex ille, 
<pb n="0581A"/> 
<l rend="indent">Quo justior alter</l>
<l>Nec pietate fuit, nec bello major et armis,</l>
quae nobis documenta justitiae protulit?
<l>Vinxerat et post terga manus, quos mitteret umbris</l>
<l>Inferias, caeso sparsurus sanguine flammas.</l> 
Quid potest esse hac pietate clementius, quam mortuis
humanas victimas immolare, et ignem cruore
hominum tanquam oleo pascere? sed fortasse hoc
non ipsius vitium fuerit, sed poetae, qui
<l>Insignem pietate virum</l>
insigni scelere foedaverit. Ubi est igitur, o poeta,
pietas illa quam saepissime laudas? Ecce pius
Aeneas
<l rend="indent">
<pb n="0581B"/>Sulmone creatos</l>
<l>Quattuor hic juvenes, totidem quos educat Ufens,</l>
<l>Viventes rapit, inferias quos immolet umbris,</l>
<l>Captivoque rogi perfundat sanguine flammas.</l> 
Cur ergo dicebat eodem ipso tempore quo vinctos
homines ad immolationem mittebat,
<l>Equidem et vivis concedere vellem;</l>
cum quos vivos habebat in potestate, vice pecudum
juberet occidi? Sed haec, ut dixi, culpa non illius
fuit, qui litteras fortasse non didicerat, sed tua, qui
cum esses eruditus, ignorasti tamen quid esset pietas,
et illud ipsum, quod nefarie, quod detestabiliter
fecit, pietatis esse officium credidisti. Videlicet
ob hoc unum pius vocatur, quia patrem dilexit. Quid
quod:
<l>
<pb n="0582A"/>Bonus Aeneas haud aspernanda precantes</l>
trucidavit; adjuratus enim per eumdem patrem, et
per
<l>Spes surgentis Iuli,</l>
nequaquam pepercit,
<l>Furiis accensus et ira.</l> 
Quisquamne igitur hunc putet aliquid in se virtutis
habuisse, qui et furore tamquam stipulo exarserit, et
manium patris, per quem rogabatur, oblitus, iram
fraenare nequiverit? Nullo igitur modo pius, qui non
tantum non repugnantes, sed etiam precantes interemit.</p>
<p>Dicet hic aliquis: Quae ergo, aut ubi, aut qualis
est pietas? Nimirum apud eos, qui bella nesciunt, qui
concordiam cum omnibus servant, qui amici sunt etiam
<pb n="0582B"/>
inimicis, qui omnes homines pro fratribus diligunt; qui
cohibere iram sciunt, omnemque animi furorem tranquilla
moderatione lenire. Quanta igitur caligo, quanta
tenebrarum et errorum nubes hominum pectora obduxit;
qui cum se maxime pios putant, tum maxime
fiunt impii! Quanto enim religiosus terrenis istis simulacris
inserviunt, tanto magis scelerati adversus
nomen verae divinitatis existunt. Itaque pro merito
impietatis suae gravioribus malis saepe vexantur,
quorum causam quia nesciunt, fortunae culpa omnis
adscribitur: et locum invenit Epicuri philosophia,
nihil ad deos pertinere censentis; nec gratia eos
tangi, nec ira moveri, quia et contemptores eorum
saepe videant beatos, et cultores saepe miseros. Quod
<pb n="0582C"/>
eo fit; quia cum religiosi videantur, et natura boni,
<pb n="0583A"/>
nihil tale creduntur mereri, quale saepe patiuntur.
Consolantur se tamen accusatione fortunae; nec sentiunt
quod si esset ulla, cultoribus suis nunquam noceret.
Merito igitur hujusmodi pietatem poena consequitur,
et offensa divinitas scelere hominum prave
religiosorum gravi eos infortunio mactat; 
<pb n="0583A"/> qui licet
sanctis moribus vivant, in summa fide atque innocentia,
tamen quia deos colunt, quorum ritus impios
ac profanos Deus verus odio habet, a justitia, et a
nomine verae pietatis alieni sunt.</p>
<p>Nec est difficile docere, cur deorum cultores boni
et justi esse non possint. Quomodo enim sanguine abstinebunt
qui colunt cruentos deos, Martem atque
Bellonam? quomodo aut parentibus parcent, qui expulsorem
patris sui Jovem; aut natis ex se infantibus,
<pb n="0583B"/>
qui Saturnum? quomodo pudicitiam tuebuntur,
qui colunt deam nudam et adulteram, et quasi apud
deos prostitutam? Quomodo se a rapinis et fraudibus
abstinebunt, qui Mercurii furta noverunt, docentis
non fraudis esse decipere, sed astutiae? quomodo
libidines coercebunt, qui Jovem, Herculem,
Liberum, Apollinem, caeterosque venerantur quorum
adulteria, et stupra in mares et foeminas, non
tantum doctis nota sunt, sed exprimuntur etiam in
theatris, atque cantantur, ut sint omnibus notiora?
Possuntne inter haec justi esse homines, qui, etiamsi
natura sint boni, ab ipsis tamen diis erudiantur ad
injustitiam? Ad placandum enim Deum quem colas,
iis rebus opus est, quibus illum gaudere ac delectari
<pb n="0583C"/>
scias. Sic fit ut vitam colentium Deus pro qualitate
<pb n="0584A"/>
nominis sui formet, quoniam religiosissimus est cultus,
imitari.</p>
</div2>

<div2>
        <head>CAPUT XI. <hi>De crudelitate gentilium in christianos.</hi> </head>
<p>Is igitur hominibus, qui deorum suorum moribus
congruunt, quia gravis est et acerba justitia, eamdem
impietatem suam, qua in caeteris rebus utuntur,
adversus justos violenter exercent. Nec immerito a
prophetis bestiae nominantur. Praeclare itaque Marcus
Tullius:  « Etenim si nemo est, inquit, quin emori
malit, quam converti in aliquam figuram bestiae,
quamvis hominis mentem sit habiturus; quanto est
miserius in hominis figura animo esse efferato? Mihi
quidem tanto videtur, quanto praestabilior est animus
corpore. »  Aspernantur itaque corpora belluarum,
<pb n="0584B"/>
quibus sunt ipsi saeviores; sibique adeo placent, quod
homines nati sunt, quorum nihil, nisi lineamenta et
summam figuram gerunt. Nam quis Caucasus, quae
India, quae Hircania tam immanes, tam sanguinarias
unquam bestias aluit? Quoniam ferarum omnium rabies
usque ad ventris satietatem furit, fameque sedata,
protinus conquiescit. Illa est vera bestia, cujus
una jussione.
<l>Funditur ater ubique cruor . . . </l>
<l rend="indent">Crudelis ubique</l>
<l>Luctus, ubique pavor, et plurima mortis imago.</l> 
Nemo hujus tantae belluae immanitatem potest pro
merito describere, quae uno loco recubans, tamen per
totum orbem dentibus ferreis saevit; et non tantum
artus hominum dissipat; sed et ossa ipsa comminuit,
<pb n="0584C"/>
et in cineres furit, ne quis extet sepulturae locus; 
<pb n="0584C"/> 
<pb n="0585A"/>
quasi vero id affectent, qui Deum confitentur, ut
ad eorum sepulcra veniatur, ac non ut ipsi ad Deum
perveniant.</p>
<p>Quaenam illa feritas, quae rabies, quae insania est,
lucem vivis, terram mortuis denegasse? Dico igitur
nihil esse miserius iis hominibus, quos ministros furoris
alieni, quos satellites impiae jussionis necessitas
aut invenit, aut fecit. Non enim honor ille, aut
provectio dignitatis fuit, sed hominis damnatio ad
carnificinam, Dei vero ad poenam sempiternam. Quae
autem per totum orbem singuli gesserint, enarrare
impossibile est. Quis enim voluminum numerus capiet
tam infinita, tam varia genera crudelitatis? Accepta
enim potestate, pro suis moribus quisque saeviit.
Alii prae nimia timiditate plus ausi sunt, quam
<pb n="0585B"/>
jubebatur: alii suo proprio adversus justos odio;
quidam naturali mentis feritate; nonnulli ut placerent,
et hoc officio viam sibi ad altiora munirent. Aliqui
ad occidendum praecipites extiterunt, sicut unus
in Phrygia, qui universum populum cum ipso pariter
conventiculo concremavit. Sed hic quanto saevior,
tanto clementior invenitur. Illud vero pessimum genus
est, cui clementiae species falsa blanditur: ille
gravior, ille saevior est carnifex, qui neminem statuit
occidere. Itaque dici non potest, hujusmodi judices
quanta et quam gravia tormentorum genera excogitaverint,
<pb n="0586A"/>
ut ad effectum propositi sui pervenirent.</p>
<p>Haec autem non tantum ideo faciunt, ut gloriari
possint, nullum se innocentium peremisse (nam et
ipse audivi aliquos gloriantes, quod administratio sua
in hac parte fuerit incruenta), sed et invidiae causa;
ne aut ipsi vincantur, aut illi virtutis suae gloriam
consequantur. Itaque in excogitandis poenarum generibus,
nihil aliud quam victoriam cogitant. Sciunt
enim certamen esse illud, et pugnam. Vidi ego in Bythynia
praesidem gaudio mirabiliter elatum, tamquam
barbarorum gentem aliquam subegisset; quod unus,
qui per biennium magna virtute restiterat, postremo
cedere visus esset. Contendunt igitur ut vincant, et
exquisitos dolores corporibus immittunt, et nihil aliud
devitant, quam ut ne torti moriantur. Quasi vero mors
tantummodo beatos faciat, ac non etiam tormenta,
<pb n="0586B"/>
quae quanto fuerint graviora, tanto majorem virtutis
gloriam pariant. Illi autem pertinaci stultitia jubent,
curam tortis diligenter adhiberi, ut ad alios cruciatus
membra renoventur, et reparetur novus sanguis
ad poenam. Quid tam pium, tam beneficum, tam humanum
fieri potest? non curassent tam sollicite, quos
amarent. Haec est deorum disciplina. Ad haec opera
cultores suos erudiunt; haec sacra desiderant. Quin
etiam sceleratissimi homicidae contra pios jura impia
condiderunt. Nam et constitutiones sacrilegae, et disputationes
<pb n="0587A"/>
jurisperitorum leguntur injustae. Domitius, 
<pb n="0587A"/> 
de officio proconsulis libro septimo, rescripta principum
nefaria collegit, ut doceret, quibus poenis affici
oporteret eos qui se cultores Dei confiterentur.</p>
</div2>

<div2>
        <head>CAPUT XII. <hi>De vera virtute; atque de existimatione boni aut mali civis.</hi> </head>
<p>Quid iis facias, qui jus vocant carnificinas veterum
tyrannorum adversus innocentes rabide saevientium?
Et cum sint injustitiae crudelitatisque doctores, justos
se esse tamen ac prudentes videri volunt, caeci et hebetes,
et rerum et veritatis ignari. Adeone vobis, o perditae
mentes, invisa justitia est, ut eam summis sceleribus
adaequetis? Adeone apud vos perit innocentia,
<pb n="0587B"/>
ut ne morte quidem simplici dignam judicetis?
Sed supra omnia facinora habeatur, nullum facinus
admittere, pectusque purum ab omni sceleris contagione
praestare. Et quoniam communiter cum deorum
cultoribus loquimur, liceat per vos benefacere vobiscum.
Haec est enim lex nostra, hoc opus, haec religio.
Si vobis sapientes videmur,imitamini: si stulti,
contemnite, aut etiam ridete, si libet; nobis enim
stultitia nostra prodest. Quid laceratis? quid affligitis?
non invidemus sapientiae vestrae. Hanc stultitiam
malumus: hanc amplectimur. Hoc nobis credimus
expedire, ut vos diligamus, et in vos ipsos, qui odistis,
omnia conferamus.</p>
<p>Est apud Ciceronem non abhorrens a vero locus,
in ea disputatione, quae habetur a Furio contra justitiam.
 « Quaero, inquit, si duo sint, quorum alter optimus
<pb n="0587C"/>
vir, aequissimus, summa justitia, singulari fide;
<pb n="0588A"/>
alter insignis scelere et audacia: et si in eo sit errore
civitas, ut bonum illum virum, sceleratum, facinorosum,
nefarium putet, contra autem, qui sit improbissimus,
existimet esse summa probitate, ac fide; proque
hac opinione omnium civium, bonus ille vir vexetur,
rapiatur, manus ei denique auferantur, effodiantur
oculi, damnetur, vinciatur, uratur, exterminetur,
egeat postremo, jure etiam optimo omnibus miserrimus
esse videatur: contra autem ille improbus
laudetur, colatur, ab omnibus diligatur; omnes ad
cum honores, omnia imperia, omnes opes, omnes denique
copiae conferantur; vir denique optimus omnium
existimatione, et dignissimus omni fortuna judicetur:
quis tandem erit tam demens, qui dubitet
utrum se esse malit. »  Profecto quasi divinaret, quae
<pb n="0588B"/>
nobis mala, et quomodo eventura essent propter justitiam,
hoc posuit exemplum. Haec enim populus noster
patitur omnia, errantium pravitate. Ecce in eo
est errore civitas, vel potius orbis ipse totus, ut bonos
et justos viros, tamquam malos et impios, persequatur,
excruciet, damnet, occidat. Nam quod ait,
neminem esse tam dementem, qui dubitet utrum se
esse malit; ille quidem, ut is qui contra justitiam
disserebat, hoc sensit, malle sapientem malum esse
cum bona existimatione, quam bonum cum mala.</p>
<p>A nobis autem absit haec amentia, ut falsum vero
anteponamus. An boni nostri qualitas ex populi potius
pendebit erroribus, quam ex conscientia nostra,
et judicio Dei? Aut aliqua nos illiciet umquam felicitas,
ut non potius veram bonitatem cum omni malo,
quam falsam cum omni prosperitate malimus? Sua
<pb n="0588C"/>
sibi habeant regna reges, suas divitias divites (ut loquitur
<pb n="0589A"/>
Plautus), suam vero prudentium prudentes:
relinquant nobis stultitiam nostram, quam vel ex hoc
apparet esse sapientiam, quod eam nobis invident.
Quis enim stulto invideat, nisi qui sit ipse stultissimus?
Illi autem non sunt adeo stulti, ut stultis invideant:
sed ex eo, quod accurate, quod sollicite persequuntur, 
<pb n="0589A"/> 
stultos non esse concedunt. Cur enim tam
crudeliter saeviant, nisi quia metuunt, ne in dies invalescente
justitia, cum diis suis cariosis relinquantur?
Si ergo cultores deorum sapientes sunt, et nos
stulti, quid metuant, ne sapientes illiciantur a stultis?</p>
</div2>

<div2>
        <head>CAPUT XIII. <hi>De Christianorum incrementis et suppliciis.</hi> </head>
<p>Cum autem noster numerus semper de deorum cultoribus
<pb n="0589B"/>
augeatur, nunquam vero, ne in ipsa quidem
persecutione minuatur (quoniam peccare homines,
et inquinari sacrificio possunt, averti autem non possunt
a Deo; valet enim vi sua veritas); quis est tandem
<pb n="0590A"/>
tam excors tamque caecus, qui non videat in
utra sit parte sapientia? Sed illi malitia et furore caecantur,
ne videant; stultosque arbitrantur esse, qui
cum habeant in sua potestate supplicia vitare, cruciari
tamen et emori malunt; cum possint ex eo ipso
pervidere non esse stultitiam, in quam tanta hominum
millia per orbem totum una et pari mente consentiant.
Si enim foeminae sexus infirmitate labuntur
(nam interdum isti muliebrem aut anilem superstitionem
vocant), viri certe sapiunt. Si pueri, si adolescentes
improvidi sunt per aetatem, maturi certe ac
senes habent stabile judicium. Si una civitas desipit,
caeterae utique innumerabiles stultae esse non possunt.
Si una provincia, una natio prudentia caret, caeteras
omnes habere intelligentiam recti necesse est. Cum
<pb n="0590B"/>
vero ab ortu solis usque ad occasum lex divina suscepta
sit, et omnis sexus, omnis aetas et gens, et regio
unis ac paribus animis Deo serviant, eadem sit
ubique patientia, idem contemptus mortis; intelligere
<pb n="0591A"/>
debuerant aliquid in ea re esse rationis, quod non
sine causa usque ad mortem defendatur; aliquid fundamenti
ac solidatatis, quod eam religionem non tantum
injuriis ac vexatione non solvat, sed augeat semper,
et faciat firmiorem. Nam et in hoc quoque
malitia illorum convincitur, qui evertisse se funditus
religionem Dei opinantur, si homines inquinaverint;
cum et Deo satisfacere liceat, et nullus sit tam malus
Dei cultor, quin data facultate, ad placandum
Deum revertatur; 
<pb n="0591A"/> et quidem devotione majori. Peccati
enim conscientia et metus poenae religiosiorem
facit; et semper multo firmior est fides quam reponit
poenitentia.</p>
<p>Si ergo ipsi, cum deos sibi arbitrantur iratos, tamen
donis, et sacrificiis, et odoribus placari eos credunt:
<pb n="0591B"/>
quid est tandem, cur Deum nostrum tam immitem,
tam implacabilem putent, ut videatur is jam
christianus esse non posse, qui diis eorum coactus invitusque
libaverit? nisi forte contaminatos semel putant
animum translaturos, ut sua sponte jam facere
<pb n="0592A"/>
incipiant quod per tormenta fecerunt. Quis id officium
libens obeat, quod ab injuria coepit? Quis cum
videat laterum suorum cicatrices, non magis oderit
deos, propter quos aeterna poenarum insignia, et impressas
visceribus suis notas gestet? Ita fit ut, data
divinitus pace, et qui fuerint aversi, redeant, et
alius propter miraculum virtutis novus populus accedat.
Nam cum videat vulgus dilacerari homines variis
tormentorum generibus, et inter fatigatos carnifices
invictam tenere patientiam, existimant, id quod
res est, nec consensum tam multorum, nec perseverantiam
morientium vanam esse, nec ipsam patientiam
sine Deo cruciatus tantos posse superare. Latrones
et robusti corporis viri ejusmodi lacerationes
perferre nequeunt: exclamant, et gemitus edunt;
<pb n="0592B"/>
vincuntur enim dolore, quia deest illis inspirata patientia.
Nostri autem (ut de viris taceam) pueri, et mulierculae,
tortores suos taciti vincunt; et exprimere
illis gemitum nec ignis potest. Eant Romani, et Mutio
glorientur, aut Regulo: quorum alter necandum
<pb n="0593A"/>
se hostibus tradidit, quod captivum puduit vivere;
alter ab hostibus deprehensus, cum videret se mortem
vitare non posse, manum foco injecit, ut pro facinore
suo satisfaceret hosti, quem voluit occidere,
eaque poena veniam, quam non meruerat, accepit. 
<pb n="0593A"/> 
Ecce sexus infirmus, et fragilis aetas dilacerari se toto
corpore urique perpetitur, non necessitate, quia licet
vitare, si vellent, sed voluntate, quia confidunt Deo.
</p>
      </div2>

<div2>
        <head>CAPUT XIV. <hi>De Christianorum fortitudine.</hi> </head>
<p>Sed haec est vera virtus, quam philosophi quoque
gloriabundi, non re, sed verbis inanibus jactant, disserentes
nihil esse tam congruens viri sapientis gravitati
atque constantiae, quam nullis tortoribus de
sententia et proposito posse depelli; sed tanti esse
<pb n="0593B"/>
cruciari et mori, ne fidem prodat, ne ab officio discedat,
ne metu mortis aut dolore acerbo subactus,
aliquid faciat injustum. Nisi forte delirare illis videtur
Flaccus in Lyricis, cum dicit:
<l>Justum, et tenacem propositi virum,</l>
<l>Non civium ardor prava jubentium,</l>
<l rend="indent">Non vultus instantis tyranni</l>
<l rend="indent(1)">Mente quatit solida.</l> 
Quo nihil verius dici potest, si hoc ad eos referatur,
<pb n="0594A"/>
qui nullos cruciatus, nullam mortem recusant, ne a
fide justitiaque declinent; qui non tyrannicas jussiones,
non praesidum gladios tremunt, quominus veram
et solidam libertatem constanti mente defendant;
quae in hoc solo tuenda sapientia est. Quis enim
tam insolens, tam elatus est, qui me vetet oculos in
coelum tollere? Quis imponat mihi necessitatem, vel
colendi quod nolim, vel quod velim non colendi?
Quid jam nobis ulterius relinquetur, si etiam hoc,
quod voluntate fieri oportet, libido extorquet aliena?
nemo istud efficiet, si quid nobis ad contemnendam
mortem doloremque virtutis est. Quam constantiam
si tenemus, cur stulti judicamur, facientes ea quae
philosophi laudant? Recte igitur Seneca incongruentiam
hominibus objectans, ait: Summa virtus illis
videtur magnus animus. Et iidem eum, qui contemnit
<pb n="0594B"/>
mortem, pro furioso habent, quod est utique summae
perversitatis. Sed ii vanarum religionum cultores
eadem stultitia id objiciunt, qua verum Deum non
intelligunt; quos Sibylla Erithraea <foreign xml:lang="greek">κωφοὺς καὶ ἀνοήτους</foreign>
vocat, surdos scilicet, et excordes, qui nec audiant
divina, nec sentiant: sed terram digitis suis
imaginatam metuant, et adorent.</p>
</div2>

<div2>
        <head> CAPUT XV. <hi>De stultitia, sapientia, pietate, aequitate et justitia.</hi> </head>
<p>Quae vero causa sit, 
<pb n="0595A"/> ut eos qui sapientes sunt, stultos
putent, magna ratio est (nec enim frustra falluntur).
Quae nobis diligenter est explicanda, ut errores
suos tandem (si fieri possit) agnoscant. Justitia suapte
natura speciem quamdam stultitiae habet, quod ego
et divinis, et humanis testimoniis confirmare possum.
Sed nihil fortasse apud istos agamus, nisi eos de suis
doceamus auctoribus, non posse quemquam justum
esse, quod est conjunctum cum vera sapientia, nisi
idem stultus esse videatur. Carneades, Academicae
sectae philosophus, cujus in disserendo quae vis fuerit,
quae eloquentia, quod acumen, qui nescit, ipsum
<pb n="0595B"/>
ex praedicatione Ciceronis intelliget, aut Lucilii, apud
quem disserens Neptunus de re difficillima, ostendit
non posse id explicari, nec si Carneadem ipsum Orcus
remittat. Is, cum legatus ab Atheniensibus Romam
missus esset, disputavit de justitia copiose, audiente
Galba, et Catone censorio, maximis tunc oratoribus.
Sed idem disputationem suam postridie contraria
disputatione subvertit; et justitiam, quam
pridie laudaverat, sustulit, non quidem philosophi
<pb n="0596A"/>
gravitate, cujus firma et stabilis debet esse sententia,
sed quasi oratorio exercitii genere in utramque partem
disserendi. Quod ille facere solebat, ut alios
quidlibet afferentes posset refutare. Eam disputationem,
qua justitia evertitur, apud Ciceronem L. Furius
recordatur: credo, quoniam de republica disserebat,
ut defensionem laudationemque ejus induceret, sine
qua putabat regi non posse rempublicam. Carneades
autem, ut Aristotelem refelleret ac Platonem justitiae
patronos, prima illa disputatione collegit ea omnia,
quae pro justitia dicebantur, ut posset illa, sicut fecit,
evertere. Erat enim facillimum justitiam radices non
habentem labefactare, quia tum nulla in terra fuit,
ut quid esset, aut qualis, a philosophis cerneretur.</p>
<p>Atque utinam tot ac tales viri, quantum eloquentiae
<pb n="0596B"/>
quantumque animi, tantum etiam scientiae ad implendam
defensionem summae virtutis habuissent, cujus
origo in religione, ratio in aequitate est! Sed ii, qui
primam illam partem nescierunt, ne secundam quidem
tenere potuerunt. Volo autem prius circumscripte,
ac breviter, quid sit ostendere, ut intelligatur
philosophos ignorasse justitiam, nec id, quod minime
noverant, potuisse defendere. Justitia quamvis
omnes simul virtutes amplectatur, tamen duae sunt
<pb n="0597A"/>
omnium principales, quae ab illa divelli separarique
non possunt, pietas et aequitas. Nam fides, temperantia,
probitas, innocentia, integritas, et caetera hujusmodi,
vel natura, 
<pb n="0597A"/> vel institutis parentum, possunt
esse in iis hominibus qui justitiam nesciunt, sicuti
semper fuerunt. Nam Romani veteres, qui justitia
gloriari solebant, iis utique virtutibus gloriabantur,
quae (ut dixi) proficisci a justitia possunt, et ab ipso
fonte secerni. Pietas vero et aequitas, quasi venae sunt
ejus; his enim duobus fontibus constat tota justitia.
Sed caput ejus et origo in illo primo est, in secundo
vis omnis ac ratio. Pietas autem nihil aliud est quam
Dei notio; sicut Trismegistus verissime definivit, ut
alio loco diximus. Si ergo pietas est cognoscere
Deum, cujus cognitionis haec summa est, ut eum colas,
<pb n="0597B"/>
ignorat utique justitiam, qui religionem Dei non
tenet. Quomodo enim potest eam ipsam nosse, qui
unde oriatur ignorat? Plato quidem multa de uno
Deo locutus est, a quo ait constitutum esse mundum:
sed nihil de religione; somniaverat enim Deum, non
cognoverat. Quod si justitiae defensionem vel ipse,
vel quilibet alius implere voluisset, in primis religiones
deorum evertere debuit, quia contrariae sunt pietati.
Quod quidem Socrates quia facere tentavit, in
carcerem conjectus est; ut jam tunc appareret quid
esset futurum iis hominibus, qui justitiam veram defendere,
Deoque singulari servire coepissent.</p>
<p>
          <pb n="0598A"/>Altera est justitiae pars aequitas: aequitatem dico
non utique bene judicandi, quod et ipsum laudabile
est in homine justo; sed se cum caeteris coaequandi,
quam Cicero aequabilitatem vocat. Deus enim, qui homines
generat, et inspirat, omnes aequos, id est pares
esse voluit. Eamdem conditionem vivendi omnibus
posuit, omnes ad sapientiam genuit, omnibus immortalitatem
spopondit: nemo a beneficiis ejus coelestibus
segregatur. Nam sicut omnibus unicum suum lumen
aequaliter dividit, emittit omnibus fontes, victum
subministrat, quietem somni dulcissimam tribuit: sic
omnibus aequitatem virtutemque largitur. Nemo apud
eum servus est, nemo dominus. Si enim cunctis idem
pater est, aequo jure omnes liberi sumus. Nemo Deo
pauper est, nisi qui justitia indiget; nemo dives, nisi
<pb n="0598B"/>
qui virtutibus plenus est; nemo denique egregius, nisi
qui bonus et innocens fuerit; nemo clarissimus, nisi
qui opera misericordiae largiter fecerit; nemo perfectissimus,
nisi qui omnes gradus virtutis impleverit.
Quare neque Romani, neque Graeci justitiam tenere potuerunt,
quia dispares multis gradibus homines habuerunt,
a pauperibus ad divites, ab humilibus ad potentes,
a privatis denique usque ad regum sublimissimas
potestates. Ubi enim non sunt universi pares, aequitas
non est; et excludit inaequalitas ipsa justitiam, cujus
vis omnis in eo est, ut pares faciat eos, qui ad hujus
vitae conditionem pari sorte venerunt.</p>
</div2>

<div2>
        <head> CAPUT XVI. <hi>De officiis viri justi, et aequitate Christianorum.</hi> </head>
<p>Duobus igitur illis justitiae fontibus immutatis, omnis
virtus, et omnis veritas tollitur, et ipsa justitia
remigrat in coelum. Ideo non est illud verum bonum
a philosophis repertum, quia ignorabant vel unde
oriretur, vel quid efficeret; quod nullis aliis, praeterquam
nostro populo revelatum est. Dicet aliquis:
Nonne sunt apud vos alii pauperes, alii divites; 
<pb n="0599A"/> alii
<pb n="0600A"/>
servi, alii domini? Nonne aliquid inter singulos interest?
nihil; nec alia causa est, cur nobis invicem
fratrum nomen impertiamus, nisi quia pares esse nos
credimus. Nam cum omnia humana non corpore, sed
spiritu metiamur, tametsi corporum sit diversa conditio,
nobis tamen servi non sunt; sed eos et habemus,
et dicimus spiritu fratres, religione conservos.
Divitiae quoque non faciunt insignes, nisi quod possunt
bonis operibus facere clariores. Divites sunt
enim, non quia divitias habent, sed quia utuntur illis
<pb n="0601A"/>
ad opera justitiae. Et qui pauperes videntur, 
<pb n="0601A"/> eo tamen
divites sunt, quia et non egent, et nihil concupiscunt.</p>
<p>Cum igitur et liberi servis, et divites pauperibus
humilitate animi pares simus, apud Deum tamen virtute
discernimur. Et tanto quisque sublimior est, quanto justior.
Si enim justitia est, parem se etiam minoribus facere,
quanquam hoc ipso praecellat, quod se inferioribus
coaequavit; tamen si non tantum quasi parem, sed etiam
quasi minorem se gesserit, utique multo altiorem dignitatis
gradum, Deo judice, consequetur. Nam profecto
in hac vita saeculari, quoniam brevia et caduca sunt
omnia, et praeferunt se alteris homines, et de dignitate
contendunt: quo nihil foedius, nihil arrogantius,
nihil a sapientis ratione semotius. Rebus enim coelestibus
<pb n="0601B"/>
contraria sunt ista universa terrena. Sicut enim
sapientia hominum summa stultitia est apud Deum,
stultitia autem (ut docui) summa sapientia est: sic
Deo humilis et abjectus est, qui fuerit conspicuus et
sublimis in terra. Nam ut taceam, quod haec praesentia
terrae bona, quibus magnus honos tribuitur,
virtuti contraria sunt, et vigorem mentis enervant;
quae tandem potest firma esse nobilitas, quae opes,
quae potentia, cum possit Deus reges quoque ipsos
inferiores etiam infimis facere? Et ideo consulens
nobis Deus, inter divina praecepta illud praecipue
posuit: <hi>Qui se extollit, humiliabitur; et qui se humiliat,
exaltabitur.</hi> Cujus praecepti salubritas docet, quod qui
se apud homines planum fecerit, humilemque praebuerit,
<pb n="0601C"/>
hic apud Deum praecellens et insignis habeatur.
<pb n="0602A"/>
Nec enim falsa est illa sententia, quae apud Euripidem
fertur in hunc modum: Quae hic mala putantur,
haec sunt in coelo bona.
</p>
      </div2>

<div2>
        <head>CAPUT XVII. <hi>De Christianorum aequitate, sapientia et stultitia.</hi> </head>
<p>Exposui causam cur philosophi nec invenire justitiam,
nec defendere potuerunt. Nunc redeo ad id
quod intenderam. Carneades ergo, quoniam erant infirma
quae a philosophis afferebantur, sumpsit audaciam
refellendi, quia refelli posse intellexit. Ejus
disputationis summa haec fuit:  « Jura sibi homines
pro utilitate sanxisse, scilicet varia pro moribus; et
apud eosdem pro temporibus saepe mutata: jus autem
<pb n="0602B"/>
naturale esse nullum: Omnes et homines, et alias
animantes ad utilitates suas natura ducente ferri;
proinde aut nullam esse justitiam, aut si sit aliqua,
summam esse stultitiam, quoniam sibi noceret alienis
commodis consulens. »  Et inferebat haec argumenta:
 « Omnibus populis qui florerent imperio, et
Romanis quoque ipsis, qui totius orbis potirentur, si
justi velint esse, hoc est, si aliena restituant, ad casas
esse redeundum, et in egestate ac miseriis jacendum. » 
Tum omissis communibus ad propria veniebat.
 « Bonus vir, inquit, si habeat servum fugitivum, vel
domum insalubrem ac pestilentem, quae vitia solus
sciat, et ideo proscribat ut vendat, utrumne profitebitur
fugitivum servum ac pestilentem domum se
<pb n="0602C"/>
vendere, an celabit emptorem? Si profitebitur, bonus
<pb n="0603A"/>
quidem, quia non fallet: 
<pb n="0603A"/> sed tamen stultus judicabitur,
quia vel parvo vendet, vel omnino non
vendet. Si celaverit, erit quidem sapiens, quia rei consulet:
sed idem malus, quia fallet. Rursus, si reperiat
aliquem, qui aurichalcum se putet vendere, cum sit illud
aurum, aut plumbum, cum sit argentum: tacebitne, ut
id parvo emat, an indicabit, ut magno? Stultum plane
videtur, malle magno. »  Unde intelligi volebat, et eum,
qui sit justus ac bonus, stultum esse, et eum, qui
sapiens, malum. Et tamen sine pernicie fieri posse,
ut sint homines paupertate contenti. Transcendebat
ergo ad majora, in quibus nemo posset sine periculo
vitae justus esse. Dicebat enim:  « Nempe justitia est,
hominem non occidere, alienum prorsus non attingere.
Quid ergo justus faciet, si forte naufragium fecerit,
<pb n="0603B"/>
et aliquis imbecillior viribus tabulam ceperit?
Nonne illum tabula deturbabit, ut ipse conscendat,
eaque nixus evadat; maxime cum sit nullus medio
mari testis? Si sapiens est, faciet; ipsi enim pereundum
est, nisi fecerit. Si autem mori maluerit, quam
manus inferre alteri, jam justus ille, sed stultus est,
qui vitae suae non parcat, dum parcit alienae. Item,
si acie suorum fusa, hostes insequi coeperint, et justus
ille nactus fuerit aliquem saucium equo insidentem,
eine parcet, ut ipse occidatur, an dejiciet ex
equo, ut ipse possit hostem effugere? Quod si fecerit
sapiens, sed idem malus; si non fecerit, justus, sed
idem stultus sit necesse est. »  Ita ergo justitiam cum
in duas partes divisisset, alteram civilem esse dicens,
alteram naturalem, utramque subvertit; quod illa civilis,
<pb n="0603C"/>
sapientia sit quidem, sed justitia non sit, naturalis
autem illa, justitia sit quidem, sed non sit sapientia.
Arguta haec plane ac venenata sunt, et quae
<pb n="0604A"/>
Marcus Tullius non potuerit refellere. Nam cum faciat
Laelium Furio respondentem, pro justitiaque
dicentem, irrefutata haec tanquam foveam praetergressus
est; ut videatur idem Laelius non naturalem,
quae in crimen stultitiae venerat, sed illam civilem
defendisse justitiam, quam Furius sapientiam quidem
esse concesserat, sed injustam.</p>
</div2>

<div2>
        <head>CAPUT XVIII. <hi>De justitia, sapientia et stultitia.</hi> </head>
<p>Quod ad praesentem disputationem pertinebat, ostendi
quomodo justitia similitudinem stultitiae gerat;
ut appareat non sine causa decipi eos, qui putant,
nostrae religionis homines stultos esse, qui talia facere
<pb n="0604B"/>
videantur, qualia ille proposuit. Nunc majus a
me exigi sentio; ut ostendam, quare justitiam Deus
stultitiae specie convolutam, ex oculis hominum voluerit
auferre, si prius Furio respondero, quia
parum plene respondit Laelius: qui profecto licet sapiens
fuerit, ut vocabatur, patrocinari tamen verae
justitiae nullo modo poterat, qui caput ipsum fontemque
justitiae non tenebat. Nobis autem facilior est ista
defensio, quibus coelesti beneficio familiaris est ac
penitus nota justitia, quique illam non nomine, sed
re, novimus. Nam Plato et Aristoteles honesta quidem
voluntate justitiam defendere cupierunt, effecissentque
aliquid, si conatus eorum bonos, si eloquentiam,
si virtutem ingenii, divinarum quoque rerum
doctrina juvisset. Itaque opus illorum inane atque
<pb n="0604C"/>
inutile jacuit; nec cuiquam hominum persuadere potuerunt,
ut eorum praescripto viveret, quia fundamentum
a coelo disciplina illa non habuit. Nostrum
<pb n="0605A"/>
opus certius sit necesse est, quos 
<pb n="0605A"/> Deus docuit. Illi
enim depingebant verbis, et imaginabantur justitiam,
quae in conspectu non erat; nec praesentibus exemplis
confirmare poterant, quae afferebant. Responderi
enim posset ab audientibus, non posse ita vivi, sicut
illi sua disputatione praescriberent; adeo ut nulli
adhuc extiterint, qui id genus vitae sequerentur. Nos
autem non verbis modo, sed etiam exemplis ex vero
petitis, vera esse quae a nobis dicuntur ostendimus.
Sensit igitur Carneades, quae sit natura justitiae, nisi
quod parum alte perspexit, stultitiam non esse: quanquam
intelligere mihi videor, qua mente id fecerit.
Non enim vere existimavit eum stultum esse, qui
justus est: sed cum sciret non esse, et rationem tamen
cur ita videretur, non comprehenderet, voluit
<pb n="0605B"/>
ostendere latere in abdito veritatem, ut decretum
disciplinae suae tueretur: cujus summa sententia est, <hi>Nihil percipi posse.</hi> </p>
<p>Videamus ergo, utrumne justitia foedus aliquod
habere cum stultitia possit. Justus, inquit, si aut
equum saucio, aut tabulam naufrago non ademerit,
ut ipse animam suam liberet, stultus est. Primum
omnium, nego ullo modo fieri posse, ut homini, qui
quidem vere justus sit, ejusmodi casus eveniat;
quia justus neque cuiquam nato inimicus est, neque
quidquam omnino appetit alienum. Cur enim naviget,
aut quid petat ex aliena terra, cui sufficit sua? Cur autem
belligeret, ac se alienis furoribus misceat, in cujus animo
pax cum hominibus perpetua versetur? Scilicet peregrinis
mercibus, aut humano sanguine delectabitur,
<pb n="0605C"/>
qui nec lucrum sciat appetere, cui sufficit victus; et
<pb n="0606A"/>
non modo ipse caedem facere, sed interesse facientibus,
ac spectare ducat nefas. Sed omitto ista; quoniam
fieri potest, ut vel invitus ad haec subeunda cogatur.
Adeone ergo justitiam, o Furi, vel potius, o
Carneade, cujus est illa omnis oratio, tam inanem,
tam supervacuam, tamque contemptam Deo putas,
ut nihil possit, nihilque habeat in sese, quod ad custodiam
sui valeat? Sed videlicet qui sacramentum hominis
ignorant, ideoque ad hanc vitam temporalem
referunt omnia, quanta sit vis justitiae, scire non
possunt. Nam et cum de virtute disputant, quamvis
intelligant aerumnis ac miseriis esse plenissimam, tamen
expetendam esse aiunt sua causa; ejus enim
praemia, quae sunt aeterna et immortalia, nullo modo
vident. Sic rebus omnibus ad hanc praesentem vitam
<pb n="0606B"/>
relatis, virtutem plane ad stultitiam redigunt; siquidem
tantos hujus vitae labores frustra et inaniter suscipit.
Sed haec alio loco plenius.</p>
<p>Interim de justitia, ut coepimus, cujus tanta vis est,
ut cum oculos in coelum sustulerit, a Deo mereatur
omnia. Recte igitur Flaccus tantam esse dixit innocentiae
vim, ut ad tutelam sui non egeat nec armis,
nec viribus, quacumque iter fecerit;
<l>Integer vitae sceleris atque purus,</l>
<l>Non eget Mauri jaculis, nec arcu,</l>
<l>Nec venenatis gravida sagittis,</l>
<l rend="indent">Fusce, pharetra:</l>
<l>Sive per Syrtes iter aestuosas,</l>
<l>Sive facturus per inhospitalem</l>
<l>Caucasum, vel quae loca fabulosus</l>
<l rend="indent">Lambit Hydaspes.</l> 
Non potest ergo fieri, quin hominem justum inter
<pb n="0606C"/>
discrimina tempestatum atque bellorum coelestis tutela
<pb n="0607A"/>
custodiat; ac non, etiamsi cum parricidis et nocentibus
naviget, aut malis quoque parcatur, ut una
justa et innocens anima liberetur aut certe pereuntibus
caeteris sola servetur. Sed concedamus posse
fieri, quod proponit philosophus; quid ergo justus
faciet, si nactus fuerit aut in equo saucium,
aut in tabula naufragum? 
<pb n="0607A"/> Non invitus confiteor,
morietur potius, quam occidet. Nec ideo tamen
justitia, quod est singulare hominis bonum, stultitiae
nomen accipiet. Quid enim melius, quid carius
esse homini debet, quam innocentia? quae utique
tanto perfectior sit necesse est, quanto illam perduxeris
ad extremum, morique malueris, ne quid de
innocentiae ratione minuatur. Stultitia est, inquit,
alienae animae parcere cum pernicie suae. Num etiam
<pb n="0607B"/>
pro amicitia perire, stultum judicabis?</p>
<p>Quid ergo illi familiares Pythagoraei laudantur a
vobis, quorum alter se tyranno vadem mortis pro
altero dedit, alter ad praestitutum tempus, cum jam
sponsor ejus duceretur, praesentiam sui fecit, eumque
interventu suo liberavit? quorum virtus in tanta
gloria non haberetur, quod alter pro amico, alter
etiam pro fide mori voluit, si stulti putarentur. Denique
ob hanc ipsam virtutem tyrannus his gratiam
retulit, utrumque servando, et hominis crudelissimi
natura mutata est. Quin etiam deprecatus esse dicitur,
ut se tertium in amicitiam reciperent, non utique
tanquam stultos, sed tanquam bonos et sapientes
viros. Itaque non video, quare cum pro amicitia
et fide mori, summa gloria computetur, non etiam
<pb n="0607C"/>
pro innocentia perire, sit homini gloriosum. Ergo
stultissimi sunt, qui nobis crimini dant, mori velle
pro Deo, cum ipsi eum, qui pro homine mori voluit,
in coelum summis laudibus tollant. Denique ut concludam
disputationem, non posse eumdem justum
esse, ac stultum, eumdem sapientem, et injustum,
docet ipsa ratio. Qui enim stultus est, quid sit justum
<pb n="0608A"/>
ac bonum nescit; et ideo semper peccat. Ducitur
enim quasi captivus a vitiis; nec resistere ullo
modo potest, quia caret virtute, quam nescit. Justus
autem ab omni peccato se abstinet, quod aliter facere
non potest, quam si habeat recti pravique notitiam.</p>
<p>Rectum autem discernere a pravo quis potest, nisi
sapiens? Ita fit, ut numquam possit esse justus, qui
stultus est, neque sapiens, qui fuerit injustus. Quod
si est verissimum, manifestum est eum, qui aut naufrago
tabulam, aut equum saucio non ademerit, stultum
non esse; quia haec facere peccatum est, a quo
se sapiens abstinet. Videri tamen et ipse confiteor,
per hominum errorem ignorantium cujusque rei proprietatem.
Itaque omnis haec quaestio non tam argumentis,
<pb n="0608B"/>
quam definitione dissolvitur. Stultitia igitur
est in factis dictisque, per ignorantiam recti ac boni,
erratio. Ergo stultus non est, qui ne sibi quidem parcit,
dum ne noceat alteri, quod est malum. Quod
quidem nobis et ratio, et veritas ipsa praescribit. In
omnibus enim videmus animalibus, quia sapientia
carent, conciliatricem sui esse naturam. Nocent igitur
aliis, ut sibi prosint; nesciunt enim quia malum
est, nocere. Homo vero, qui scientiam boni ac mali
habet, abstinet se a nocendo, etiam cum incommodo
suo, quod animal irrationale facere non potest; et
ideo inter summas hominis virtutes innocentia numeratur.
Quibus rebus apparet sapientissimum esse,
qui mavult perire ne noceat; ut id officium, quo a
mutis discernitur, servet. Nam qui vendentis errorem
<pb n="0608C"/>
non redarguit, ut aurum parvo emat, aut qui
non profitetur fugitivum servum, vel pestilentem se
domum vendere, lucro et commodo suo consulens,
non est ille sapiens, ut Carneades videri volebat, sed
callidus et astutus. Calliditas autem et astutia in mutis
quoque animalibus sunt, vel cum insidiantur aliis
et dolo capiunt ut devorent, vel cum insidias aliorum
<pb n="0609A"/>
vario genere deludunt. Sapientia vero in hominem
solum cadit. Sapientia est enim intelligentia vel ad
bonum rectumque faciendum, vel ad abstinentiam 
<pb n="0609A"/> 
dictorum factorumque improborum. Lucro autem
nunquam sapiens studet, quia bona haec terrena
contemnit; nec quemquam falli patitur, quia boni
viri officium est, errores hominum corrigere, eosque
in viam reducere. Siquidem socialis est hominis ac
benefica natura, quo solo cognationem cum Deo
habet.</p>
</div2>

<div2>
        <head>CAPUT XIX. <hi>De virtute, et Christianorum cruciatibus; ac de jure patris et domini.</hi> </head>
<p>
          <pb n="0609B"/>Sed nimirum haec causa efficit, ut stultus esse videatur,
qui egere aut mori malit, quam noceat, vel eripiat
aliquid alteri, quod hominem morte deleri putant. Ex
qua persuasione omnes tum vulgi, tum etiam philosophorum
nascuntur errores. Si enim post mortem nihil
sumus, profecto stultissimi est hominis non huic
vitae consulere, ut sit quam diutina et commodis omnibus
plena. Quod qui faciet, a justitiae regula discedat
necesse est. Si autem superest homini vita melior
et longior, quod et philosophorum magnorum
argumentis, et vatum responsis, et prophetarum divinis
vocibus discimus; hanc praesentem cum suis
bonis contemnere, sapientis est, cujus omnis jactura
immortalitate pensatur. Apud Ciceronem idem ille
justitiae defensor Laelius.  « Vult, inquit, plane virtus
<pb n="0609C"/>
honorem; nec est virtutis ulla alia merces. »  Est
plane, et quidem virtute dignissima, quam tu, Laeli,
nunquam poteras suspicari; nihil enim divinarum
noveras litterarum. Quam tamen illa, inquit, accipit
facile, exigit non acerbe. Erras vehementer, si putas
ab homine praemium solvi posse virtuti, cum ipse
alio loco verissime dixeris:  « Huic tu viro quas divitias
<pb n="0610A"/>
objicies? quae imperia? quae regna? qui ista putat
humana, sua bona divina judicat? »  Quis ergo te
sapientem, Laeli, putet, cum ipse tibi loquare contraria?
et paulo post virtuti adimas, quae dedisti? Sed
videlicet ignorantia veri facit incertam labantemque
sententiam.</p>
<p>Deinde quid adjungis?  « Sed si aut ingrati universi,
aut invidi multi, aut inimici potentes suis virtutem
praemiis spoliant. »  O quam fragilem, quam
inanem virtutem induxisti, si spoliari praemio suo
potest! Quae si bona sua divina judicat, ut aiebas,
qui possunt existere tam ingrati, tam invidi, tam potentes,
qui virtutem spoliare valeant iis bonis, quae
fuerint in eam collata divinitus?  « Nae illa se, inquit,
multis solatiis oblectat; maximeque suo decore seipsa
<pb n="0610B"/>
sustentat. »  Quibus solatiis? quo decore? cum in crimen
saepe veniat, et in poenam decor ille vertatur.
Quid enim, si ut Furius dicebat,  « rapiatur, vexetur,
exterminetur; egeat, auferantur ei manus, effodiantur
oculi, damnetur, vinciatur, uratur, miseris etiam
modis necetur, »  perdetne suum praemium virtus? An
potius peribit ipsa? Minime. Sed et mercedem suam
Deo judice accipiet, et vivet, et semper vigebit. Quae
si tollas, nihil potest in vita hominum tam inutile,
tam stultum videri esse, quam virtus; cujus naturalis
bonitas et honestas docere nos potest, animam non
esse mortalem, divinumque illi a Deo praemium constitutum.
Sed idcirco virtutem ipsam Deus sub persona
stultitiae voluit esse celatam, ut mysterium
veritatis ac religionis suae esset arcanum; ut has religiones,
<pb n="0610C"/>
sapientiamque terrenam extollentem se altius,
sibique multum placentem, vanitatis errorisque damnaret;
ut proposita denique difficultate, angustissimus
trames ad immortalitatis praemium sublime perduceret.</p>
<p>Docui, ut opinor, cur populus noster apud stultos stultus
habeatur. Nam cruciari atque interfici malle, quam
<pb n="0611A"/>
thura tribus digitis comprehensa in focum jactare, 
<pb n="0611A"/> 
tam ineptum videtur, quam in periculo vitae, alterius
animam magis curare quam suam. Nesciunt enim
quantum sit nefas adorare aliud praeterquam Deum,
qui condidit coelum atque terram; qui humanum genus
finxit, inspiravit, luce donavit. Quod si servorum
nequissimus habetur, qui dominum suum fuga deserit,
isque verberibus, et vinculis, et ergastulo, et
cruce, et omni malo dignissimus judicatur; et si filius
eodem modo perditus atque impius existimatur qui
patrem suum derelinquit, ne illi obsequatur, ob eamque
causam dignus putatur, qui sit exhaeres, et cujus
nomen in perpetuum de familia deleatur: quanto
magis qui Deum deserit, in quem duo vocabula domini
et patris aeque veneranda conveniunt? Nam
<pb n="0611B"/>
ille, qui servum pretio comparat, quid in eum beneficii
confert, praeter alimenta, quae illi utilitatis suae
gratia subministrat? Et qui filium generat, non habet
in potestate ut concipiatur, ut nascatur, ut vivat.
Unde apparet non esse illum patrem, sed tantummodo
generandi ministrum. Quibus ergo suppliciis dignus
est desertor ejus, qui et dominus verus, et pater est,
nisi quae Deus ipse constituit? qui spiritibus injustis
aeternum paravit ignem; quod ipse per vates suos
impiis ac rebellibus comminatur.</p>
</div2>

<div2>
        <head>CAPUT XX. <hi>De vanitate et sceleribus impiarum religionum, et Christianorum cruciatibus.</hi> </head>
<p>
          <pb n="0611C"/>Discant igitur, et suarum et alienarum interfectores
animarum, quam inexpiabile facinus admittant:
primum, quod seipsos jugulant perditissimis daemonibus
serviendo, quos Deus in aeterna supplicia
<pb n="0612A"/>
damnavit: deinde, quod nec ab aliis Deum coli patiuntur,
sed avertere homines ad mortifera sacra
contendunt; nitunturque summa diligentia, ne qua sit
anima incolumis in terra, quae salvo statu suo spectet
in coelum. Quid aliud dicam quam miseros, qui praedonum
suorum instigationibus parent, quos deos esse opinantur?
quorum neque conditionem, neque originem,
neque nomina, neque rationem sciunt: sed inhaerentes
persuasioni vulgari, libenter errant, et stultitiae suae favent.
A quibus si persuasionis ejus rationem requiras,
nullam possint reddere: sed ad majorum judicia confugiant,
quod illi sapientes fuerint, illi probaverint,
illi scierint, quid esset optimum; seque ipsos sensibus
spoliant, ratione abdicant, dum alienis erroribus
credunt. Sic impliciti rerum omnium ignorantia, nec
<pb n="0612B"/>
se, nec deos suos norunt. Atque utinam soli errare,
soli desipere vellent! Alios etiam in consortium mali
sui rapiunt, quasi habituri solatium de perditione
multorum. Sed haec ipsa ignoratio efficit, ut in persequendis
sapientibus tam mali sint, fingantque se
illis consulere, illos ad bonam mentem velle revocare.</p>
<p>Num igitur hoc sermone, aut aliqua ratione reddita
facere nituntur? Minime; sed vi atque tormentis.
O mira, et caeca dementia! In iis putatur mala mens
esse, qui fidem servare conantur; in carnificibus autem
bona. In iisne mala mens est, qui contra jus
humanitatis, contra fas omne lacerantur? an potius
in iis qui ea faciunt in corporibus innocentum, quae
nec saevissimi latrones, nec iratissimi hostes, nec
<pb n="0612C"/>
immanissimi barbari aliquando fecerunt? Adeone
etiam sibi mentiuntur, ut vicissim boni ac mali nomina
transferant et immutent? Quid ergo non diem,
noctem vocant? solem, tenebras? Alioquin eadem
<pb n="0613A"/>
impudentia est, 
<pb n="0613A"/> bonis malorum nomen imponere;
sapientibus, stultorum; justis, impiorum: quinimo,
si qua illis fiducia est, vel in philosophia, vel in eloquentia,
arment se, ac refellant haec nostra, si possunt:
congrediantur cominus, et singula quaeque
discutiant. Decet eos suscipere defensionem deorum
suorum, ne, si nostra invaluerint (ut quotidie invalescunt),
cum delubris ac ludibriis suis deserantur.
Et quoniam vi nihil possunt (augetur enim religio
Dei, quanto magis premitur) ratione potius et hortamentis
agant.</p>
<p>Procedant in medium pontifices, seu minores, seu
maximi; flamines, augures, item reges sacrificuli,
quique sunt sacerdotes et antistites religionum. Convocent
nos ad concionem: cohortentur ad suscipiendos
<pb n="0613B"/>
cultus deorum; persuadeant multos esse quorum
numine ac providentia regantur omnia: ostendant
origines et initia sacrorum ac deorum, quomodo
sint mortalibus tradita; qui fons, quae ratio sit, explicent;
proferant, quae merces in cultu, quae poena
in contemptu maneat, quare ab hominibus coli se
velint, quid illis, si beati sunt, humana pietas conferat.
Quae omnia non asseveratione propria (nec enim
valet quidquam mortalis hominis auctoritas), sed divinis
<pb n="0614A"/>
aliquibus testimoniis confirment; sicuti nos facimus.
Non est opus vi et injuria, quia religio cogi non
potest: verbis potius quam verberibus res agenda
est, ut sit voluntas. Distringant aciem ingeniorum suorum:
si ratio eorum vera est, afferatur. Parati sumus
audire, si doceant: tacentibus certe nihil
credimus; sicut ne saevientibus quidem cedimus.
Imitentur nos, et rationem rei totius exponant. Nos
enim non illicimus, ut ipsi objectant: sed docemus,
probamus, ostendimus. Itaque nemo a nobis retinetur
invitus; inutilis est enim Deo, qui devotione ac
fide caret. Et tamen nemo discedit, ipsa veritate retinente.
Doceant isti hoc modo, si qua illis fiducia
veritatis est, loquantur: hiscant, audeant (inquam)
disputare nobiscum aliquid ejusmodi; jam profecto
<pb n="0614B"/>
ab aniculis quas contemnunt, et a pueris nostratibus
error illorum ac stultitia ridebitur. Cum enim sint
peritisssimi, deorumque progeniem, et res gestas,
et imperia, et interitus et sepulchra de libris noverint;
ipsosque ritus, quibus sunt initiati, vel ex rebus
gestis hominum, vel ex casibus, vel etiam ex mortibus
natos sciant: incredibilis dementia est, deos putare,
quos fuisse mortales negare non audeant; vel
si tam impudentes fuerint ut negent, suae illos ac
<pb n="0615A"/>
suorum litterae coarguant, 
<pb n="0615A"/> ipsa denique illos sacrorum
initia convincant. Sciant igitur vel ex hoc ipso,
quantum intersit inter verum et falsum, quando ipsi,
cum sint eloquentes, persuadere non possunt; imperiti
ac rudes possunt, quia res ipsa et veritas loquitur.</p>
<p>Quid ergo saeviunt? ut stultitiam suam, dum minuere
volunt, augeant. Longe diversa sunt carnificina
et pietas; nec potest aut veritas cum vi, aut
justitia cum crudelitate conjungi. Sed merito non
audent de rebus quidquam docere divinis, ne et a
nostris derideantur, et a suis deserantur. Nam fere
vulgus, cui simplex incorruptumque judicium est, si
mysteria illa cognoscat in memoriam mortuorum constituta,
damnabit; aliudque verius, quod colat, quaeret.
<l>Hinc fida silentia sacris</l>

<pb n="0615B"/>
instituta sunt ab hominibus callidis, ut nesciat populus
quid colat. Cum autem nos in eorum doctrinis
versemur, cur nobis aut non credunt, qui utrumque
novimus; aut invident, quia falsis vera praetulimus?
Sed defendenda sunt, inquiunt, suscepta publice sacra.
O quam honesta voluntate miseri errant! Sentiunt
enim, nihil esse in rebus humanis religione
praestantius, eamque summa vi oportere defendi: sed
ut in ipsa religione, sic in defensionis genere falluntur.
<pb n="0616A"/>
Defendenda enim religio est, non occidendo, sed
moriendo; non saevitia, sed patientia; non scelere,
sed fide: illa enim malorum sunt, haec bonorum. Et
necesse est, bonum in religione versari, non malum.
Nam si sanguine, si tormentis, si malo religionem
defendere velis, jam non defendetur illa, sed polluetur,
atque violabitur. Nihil est enim tam voluntarium,
quam religio, in qua si animus sacrificantis aversus
est, jam sublata, jam nulla est. Recta igitur ratio est,
ut religionem patientia vel morte defendas: in qua
fides conservata, et ipsi Deo grata est, et religioni
addit auctoritatem. Nam si is, qui in hac terrestri militia
regi suo fidem servat in aliquo egregio facinore,
si postea vixerit, acceptior fit et charior, si perierit,
summam consequitur gloriam, quod pro duce suo
<pb n="0616B"/>
mortem occubuerit: quanto magis imperatori omnium
Deo fides servanda est, qui non tantum viventibus,
sed etiam mortuis praemium potest virtutis exsolvere?
Igitur Dei cultus, quoniam militia coelestis
est, devotionem maximam fidemque desiderat. Quomodo
enim Deus aut amabit colentem, si ipse non
ametur ab eo; aut quomodo praestabit precanti quidquid
oraverit, cum ad precandum neque ex animo,
neque observanter accedat? Isti autem, cum ad sacrificandum
<pb n="0617A"/>
veniunt, nihil intimum, nihil proprium
diis suis offerunt; non integritatem mentis, non reverentiam,
non timorem. Peractis itaque sacrificiis
inanibus, omnem religionem in templo, et cum templo, 
<pb n="0617A"/> 
sicut invenerant, relinquunt; nihilque secum ex
ea neque afferunt, neque referunt. Inde est, quod
ejusmodi religiones neque bonos facere possunt, neque
firmae atque immutabiles esse.</p>
<p>Traducuntur itaque ab his homines facile, quia nihil
ibi ad vitam, nihil ad sapientiam, nihil ad fidem
discitur. Quae est enim superstitio illorum deorum?
quae vis? quae disciplina? quae origo? quae ratio? quod
fundamentum? quae substantia? quo tendit? aut quid
pollicetur, ut ab homine possit fideliter servari, fortiterque
defendi? In qua nihil aliud video, quam ritum
<pb n="0617B"/>
ad solos digitos pertinentem. Nostra vero religio
eo firma est, et solida, et immutabilis, quia justitiam
docet, quia nobiscum semper est, quia tota in animo
colentis est, quia mentem ipsam pro sacrificio
habet. Illic nihil exigitur aliud, quam sanguis pecudum,
et fumus, et inepta libatio: hic, bona mens,
purum pectus, innocens vita. Illuc veniunt sine delectu
adulterae impudicae, lenae procaces, obscoenae
meretrices; veniunt gladiatores, latrones, fures, venefici,
et precantur nihil aliud, quam ut scelera impune
committant. Quid enim latro sacrificans, aut
gladiator roget, nisi ut occidant? Quid venenarius,
nisi ut fallat? Quid meretrix, nisi ut plurimum peccet?
<pb n="0618A"/>
Quid adultera, nisi ut mortem viri optet, aut ut
sua impudicitia celetur? Quid lena, nisi ut multos
bonis exuat? Quid fur, nisi ut plura compilet? Hic
vero etiam levi communique peccato locus est nullus.
Et si quis ad sacrificium non integra conscientia venerit,
audit quae illi Deus comminetur, ille qui latebras
cordis videt, qui peccatis semper infestus est,
qui exigit justitiam, qui fidem poscit. Quis hic malae
menti, aut malae preci locus est? At illi infelices,
nec ex sceleribus suis intelligunt quam malum sit,
quod colunt, quandoquidem flagitiis omnibus inquinati,
veniunt ad precandum; et se pie sacrificare
opinantur, si cutem laverint: tanquam libidines intra
pectus inclusas ulli amnes abluant, aut ulla maria purificent.
Quanto satius est mentem potius eluere,
<pb n="0618B"/>
quae malis cupiditatibus sordidatur; et uno virtutis
ac fidei lavacro universa vitia depellere? Quod qui
fecerit, quamlibet inquinatum ac sordidum corpus
gerat, satis purus est.</p>
</div2>

<div2>
        <head>CAPUT XXI. <hi>De cultu deorum et Dei veri; atque de bestiis quas coluerunt Aegyptii.</hi> </head>
<p>Isti autem, quia nesciunt, vel quid, vel quomodo sit
colendum, caeci et imprudentes in contrarium cadunt.
Adorant itaque hostes suos: latrones et interfectores
suos victimis placant; et animas suas cum thure ipso
cremandas aris detestabilibus imponunt. Irascuntur
<pb n="0619A"/>
etiam miseri, quod non similes 
<pb n="0619A"/> alii pereant, incredibili
mentium caecitate. Quid enim videant, qui solem
non vident? Quasi vero si dii essent, indigerent
hominum auxilio, adversus contemptores suos. Quid
ergo nobis irascuntur, si illi nihil possunt? nisi, quod
ipsi deos suos destruunt, de quorum potestate diffidunt,
magis irreligiosi quam qui omnino non colunt.
Cicero in suis Legibus, cum caste ad sacrificia
praeciperet accedere,  « Pietatem, inquit, adhibento;
opes amovento: qui secus facit, Deus ipse vindex
erit.  « Recte hoc quidem. Neque enim fas est desperare
de Deo, quem ideo colas, quia potentem putes.
Nam quomodo vindicare injuriam colentis se potest,
si suam non potest? Libet igitur, ex his quaerere,
cui potissimum praestare se putent, cogendo invitos
<pb n="0619B"/>
ad sacrificium. Ipsisne, quos cogunt? at non est beneficium,
quod ingeritur recusanti. Sed consulendum
est etiam nolentibus, quando quid sit bonum,
nesciunt. Cur ergo tam crudeliter vexant, cruciant,
debilitant, si salvos volunt? aut unde pietas tam impia,
ut eos miseris modis aut perdant, aut inutiles
faciant, quibus velint esse consultum? An vero
diis praestant? at non est sacrificium, quod exprimitur
<pb n="0620A"/>
invito. Nisi enim sponte atque ex animo fiat,
execratio est; cum homines proscriptione, injuriis,
carcere, tormentis adacti faciunt. Si dii sunt isti,
qui sic coluntur, vel propter hoc solum colendi non
sunt, quod sic coli volunt; digni scilicet detestatione
hominum, quibus cum lacrymis, cum gemitu, cum
sanguine de membris omnibus fluente libatur.</p>
<p>At nos contra non expetimus, ut Deum nostrum,
qui est omnium, velit, nolit, colat aliquis invitus;
nec, si non coluerit, irascimur. Confidimus enim
majestati ejus, qui tam contemptum sui possit ulcisci,
quam etiam servorum suorum labores et injurias.
Et ideo cum tam nefanda perpetimur, ne verbo
quidem reluctamur: sed Deo remittimus ultionem;
non ut ii faciunt, qui defensores deorum suorum videri
<pb n="0620B"/>
volunt, et saeviunt efferate adversus non colentes.
Ex quo intelligi datur, quam non sit bonum
deos colere; quoniam bono potius adducendi homines
ad bonum fuerant, non malo. Sed quia illud
malum est, etiam officium ejus bono caret. At
enim puniendi sunt qui destruunt religiones. Num
pejus nos destruimus, quam natio Aegyptiorum,
qui turpissimas bestiarum ac pecudum figuras colunt, 
<pb n="0620D"/> 
<pb n="0621A"/>
quaedam etiam pudenda dictu tanquam deos adorant?
Num pejus quam iidem ipsi? qui, cum deos colere
se dicant, tamen eos publice turpiterque derident; de
quibus etiam mimos agi cum risu et voluptate patiuntur.
Qualis haec religio aut quanta majestas putanda,
quae adoratur in templis, illuditur in theatris?
Et qui haec fecerint non poenas violati numinis
pendunt, sed honorati etiam laudatique discedunt. Num
<pb n="0622A"/>
pejus nos destruimus, quam quidam philosophi, qui
omnino nullos deos esse aiunt: sed omnia sua sponte
esse nata, omnia fortuitu fieri quae geruntur? Num
pejus quam Epicurei, qui esse quidem deos, sed
curare quidquam negant; neque irasci eos, neque
gratia commoveri? Quibus dictis utique persuadent,
colendos omnino non esse; siquidem nec colentes
respiciunt, neque non colentibus irascuntur. Praeterea
<pb n="0623A"/>
cum contra metus 
<pb n="0633A"/> disserunt, nihil aliud efficere
conantur, quam ut nemo deos timeat. Et haec tamen
ab hominibus et audiuntur libenter, et disseruntur
impune.
</p>
      </div2>

<div2>
        <head>CAPUT XXII. <hi>De furore daemonum in Christianos, et errore infidelium.</hi> </head>
<p>Non ergo ideo adversus nos insaniunt, quia dii
non coluntur a nobis: sed quia veritas penes nos est,
quae (ut est verissime dictum) odium parit. Quid igitur
existimabimus, nisi nescire illos quid patiantur?
Pergitur enim caeco et irrationabili furore; quem nos
videmus, illi nesciunt. Non enim ipsi homines persequuntur,
qui causam cur irascantur innocentibus non
<pb n="0623B"/>
habent: sed illi spiritus contaminati ac perditi, quibus
veritas et nota est, et invisa, insinuant se mentibus
eorum, et instigant nescios in furorem. Hi enim
quamdiu pax est in populo Dei, fugitant justos, et
pavent; et cum corpora hominum occupant, animasque
divexant, adjurantur ab his, et nomine Dei veri
fugantur. Quo audito tremunt, exclamant, et uri se
verberarique testantur; et interroganti, qui sint
quando venerint, quomodo in hominem irrepserint,
confitentur. Sic extorti et excruciati virtute divini
nominis, exsolantur. Propter haec verbera et minas,
sanctos et justos viros semper oderunt. Et quia per
se nocere his nihil possunt, publicis eos odiis persequuntur,
quos sibi graves sentiunt; exercentque saevitiam
quam violentissime possunt, ut aut eorum
<pb n="0623C"/>
fidem minuant per dolorem, aut, si id efficere non
<pb n="0624A"/>
quiverint, auferant omnino de terra, ne sint qui possint
eorum nequitiam coercere. Non me fugit quid
responderi e contrario possit. Cur ergo Deus ille singularis,
ille magnus, quem rerum potentem, quem
dominum omnium confiteris, haec fieri patitur; nec
cultores suos aut vindicat, aut tuetur? Cur denique
qui eum non colunt, et opulenti, et potentes, et beati
sunt, et honoribus regnoque potiuntur; eosque ipsos
ditioni suae ac potestati subjectos habent?</p>
<p>Reddenda et hujus rei ratio est, ne quid remaneat
erroris. Nam in primis haec causa est cur existimetur
religio Dei vim non habere, quod inducuntur homines
specie terrenorum ac praesentium bonorum, quae
ad curam mentis nullo modo pertinent: quibus quia
carere justos vident, et affluere injustos, et Dei cultum
<pb n="0624B"/>
inanem arbitrantur, in quo inesse illa non cernunt,
et deorum ritus aestimant veros, quoniam cultores
eorum, et divitiis, et honoribus, et regnis fruantur.
Verum ii qui sunt in hac existimatione, non perspiciunt
altius vim rationemque hominis; quae tota non in
corpore, sed in mente est. Nihil enim vident amplius,
quam videtur, corpus scilicet; quod, quia oculis manuque
tractabile est, imbecillum, fragile, mortale est;
cujus sunt illa omnia bona, quae cupiditati, ac miraculo
sunt, opes, honores, imperia, quoniam corpori
afferunt voluptates; et ideo tam caduca sunt quam
corpus ipsum. Animus vero, in quo solo est homo,
quoniam subjectus oculis non est, nec bona ejus
inspici possunt, quae in sola virtute sunt posita; et
ideo tam stabilis, et constans, et perpetuus sit necesse
<pb n="0624C"/>
est, sicut ipsa virtus, in qua est animi bonum.
</p>
      </div2>

<div2>
        <head> CAPUT XXIII. <hi>De justitia et patientia Christianorum.</hi> </head>
<p>Longum est universas virtutis species 
<pb n="0625A"/> promere, ut
de singulis doceam quam necesse sit sapientem ac
justum virum longe ab illis bonis abhorrere; quibus
quia fruuntur injusti, deorum cultus veri et efficaces
esse creduntur. Quod ad praesentem pertinet
quaestionem, satis est si ex una virtute id probemus
quod intendimus. Nempe magna et praecipua virtus
est patientia, quam pariter et vulgi voces publicae,
et philosophi, et oratores summis laudibus celebrant.
Quod si negari non potest quin summa sit virtus,
necesse est justum et sapientem virum in potestate
<pb n="0625B"/>
esse hominis injusti, ut capiat patientiam. Patientia
est enim malorum quae aut inferuntur, aut accidunt,
cum aequanimitate perlatio. Ergo justus ac sapiens,
quia virtutem capit, habet in se patientiam; qua carebit
omnino, si nihil patietur adversi. Contra, qui
in rebus prosperis agit, impatiens est, et virtute
maxima caret. Impatientem dico, quia nihil patitur.
Innocentiam quoque servare non potest, quae et ipsa
justo et sapienti viro propria virtus est. Sed et
nocet saepe, et concupiscit aliena, et rapit, quae cupierit,
per injuriam; quia virtutis expers, vitio peccatoque
subjectus est, et fragilitatis oblitus, animo
insolenter elato tumet.</p>
<p>Inde injusti, ac Deum nescientes, et divitiis, et
<pb n="0625C"/>
potentia, et honoribus florent. Haec enim cuncta injustitiae
<pb n="0626A"/>
praemia sunt; quia et perpetua esse non
possunt, et per cupiditatem violentiamque quaeruntur.
Justus vero ac sapiens, quia illa omnia humana (ut
est a Laelio dictum) sua bona, divina judicat, nec
alienum quidquam concupiscit, ne quem contra
jus humanitatis laedat omnino, nec ullam potentiam
honoremve desiderat, ne cui faciat injuriam.
Scit enim cunctos ab eodem Deo, et eadem
conditione generatos, jure fraternitatis esse conjunctos.
Sed et suo contentus, et parvo, quia fragilitatis
suae memor, non amplius quaerit, quam
unde vitam sustentet; et ex eo ipso, quod habuerit,
impertit etiam non habenti, quia pius est: pietas
autem summa virtus est. Eo accedit, quod voluptates
caducas vitiosasque contemnit, quarum causa opes
<pb n="0626B"/>
appetuntur; quoniam continens est, ac libidinum
victor. Idem nihil tumoris atque insolentiae gerens,
non extollit se altius, nec erigit superbum caput:
sed placidus, et concors et comis, et planus est, quia
conditionem suam novit. Cum ergo injuriam nulli
faciat, nec aliena cupiat, nec sua quoque, si vi auferantur,
defendat: cum sciat etiam illatam injuriam
moderate ferre, quia virtute praeditus est: necesse
est justum hominem subjectum esse injusto, et contumeliis
affici ab insipiente sapientem, ut et ille peccet,
quia injustus est, et hic in servitutem abeat,
quia justus est.</p>
<p>Si quis autem volet scire plenius, cur malos et
injustos Deus potentes, beatos et divites fieri sinat;
<pb n="0626C"/>
pios contra, humiles, miseros, inopes esse patiatur:
<pb n="0627A"/>
sumat eum Senecae librum cui titulus est: Quare
bonis viris 
<pb n="0627A"/> multa mala accidant, cum sit providentia;
in quo ille multa, non plane imperitia saeculari, sed
sapienter ac pene divinitus elocutus est.  « Deus, inquit,
homines pro liberis habet: sed corruptos et vitiosos
luxuriose ac delicate patitur vivere, quia non putat
emendatione sua dignos. Bonos autem, quos diligit,
castigat saepius, et assiduis laboribus ad usum virtutis
exercet; nec eos caducis ac mortalibus bonis
corrumpi ac depravari sinit. »  Unde nemini mirum
debet videri, si pro nostris saepe delictis castigamur
a Deo. Imo vero, cum vexamur ac premimur, tum
maxime gratias agimus indulgentissimo patri; quod
corruptelam nostram non patitur longius procedere,
sed plagis ac verberibus emendat. Ex quo intelligimus
<pb n="0627B"/>
esse nos Deo curae; quoniam, cum peccamus,
irascitur. Nam cum posset populo suo, et opes, et
regna largiri, sicut dederat ante Judaeis, quorum nos
successores ac posteri sumus; idcirco enim voluit
sub aliena ditione atque imperio degere, ne rerum
prosperarum felicitate corruptus, in luxuriam laberetur,
ac Dei praecepta contemneret, sicut illi majores
nostri, qui saepe terrenis ac fragilibus his bonis
enervati, aberrarunt a disciplina, et legis vincula
<pb n="0628A"/>
ruperunt. Providit ergo, quatenus cultoribus suis
praestaret quietem, si mandata servassent, et tamen
eos emendaret, si praeceptis non obtemperassent.
Itaque ne tam corrumperentur otio, quam patres
eorum licentia, premi eos voluit ab iis, in quorum
manibus eos collocavit, ut et labantes confirmet,
et corruptos ad fortitudinem reparet, et fidos experiatur
ac tentet. Quomodo enim potest imperator
militum suorum probare virtutem, nisi habuerit
hostem? Et illi tamen adversarius exurgit invito,
et quia mortalis est, et vinci potest. Deo autem quia
repugnari non potest, ipse adversarios nomini suo
excitat, non qui contra ipsum Deum pugnent, sed
contra milites ejus, ut devotionem ac fidem suorum
vel probet, vel corroboret, donec pressurae verberibus
<pb n="0628B"/>
diffluentem colligat disciplinam.</p>
<p>Est et alia causa cur adversum nos persecutiones
fieri sinat, ut Dei populus augeatur. Nec est difficile
monstrare cur aut quomodo id fiat. Primum, fugantur
a deorum cultibus plurimi, odio crudelitatis. Qui
enim talia sacrificia non horreant? Deinde placet quibusdam
virtus ac fides ipsa. Nonnulli suspicantur,
deorum cultum non sine causa malum putari a tam
multis hominibus, ut emori malint quam id facere,
<pb n="0629A"/>
quod alii faciunt, ut vivant. Aliquis cupit scire 
<pb n="0629A"/> quodnam
sit illud bonum, quod ad mortem usque defenditur;
quod omnibus, quae in hac vita jucunda sunt
et chara, praefertur; a quo, nec bonorum, nec lucis
amissio, nec dolor corporis, nec viscerum cruciamenta
deterrent. Valent haec plurimum. Sed illae
maxime causae nostrorum numerum semper auxerunt.
Audit circumstans populus inter ipsa tormenta
dicentes, non sacrificare se lapidibus humana manu
factis, sed Deo vivo, qui sit in coelo. Multi hoc verum
esse intelligunt, et in pectus admittunt. Deinde, ut
fieri solet in rebus incertis, dum inter se invicem
quaerunt, quae sit hujus perseverantiae causa, multa
quae ad religionem pertinent, divulgata ac per rumorem
vicissim aucupata discuntur, quae quia bona sunt,
<pb n="0629B"/>
placeant necesse est. Praeterea, ultio consecuta, sicut
semper accidit, ad credendum vehementer impellit.
Ne haec quidem levis causa est, quod immundi
daemonum spiritus, accepta licentia, multorum se
corporibus immergunt; quibus postea ejectis, omnes
qui resanati fuerint, adhaereant religioni, cujus potentiam
senserunt. Hae tot causae in unum collatae
magnam Deo multitudinem mirabiliter acquirunt.
</p>
      </div2>

<div2>
        <head> CAPUT XXIV. <hi>De ultione divina in Christianorum tortores.</hi> </head>
<p>Quidquid ergo adversum nos mali principes moliuntur,
fieri ipse permittit. Et tamen injustissimi persecutores,
quibus Dei nomen contumeliae ac ludibrio
fuit, non se putent impune laturos, quia indignationis
adversus nos ejus quasi ministri fuerunt. Punientur
enim judicio Dei, qui, accepta potestate, supra
humanum modum fuerint abusi, et insultaverint etiam
Deo superbius, ejusque nomen aeternum vestigiis suis
subjecerint impie nefarieque calcandum. Propterea vindicaturum
se in eos celeriter pollicetur, et exterminaturum
bestias malas de terra. Sed idem, quamvis populi
sui vexationes et hic in praesenti soleat vindicare; tamen
jubet nos expectare patienter illum coelestis judicii
<pb n="0630B"/>
diem, quo ipse pro suis quemque meritis aut honoret,
aut puniat. Quapropter non sperent sacrilegae animae
contemptos et inultos fore, quos sic obterunt. Veniet,
veniet rabiosis et voracibus lupis merces sua, qui
justas et simplices animas, nullis facinoribus admissis,
excruciaverunt. Nos tantummodo laboremus, ut
ab hominibus nihil aliud in nobis, nisi sola justitia
puniatur. Demus operam totis viribus, ut mereamur
a Deo simul, et ultionem passionis, et praemium.
</p>
</div2>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Liber de opificio Dei</title>
              <author ref="http://viaf.org/viaf/100198064">Lactantius<date>250-325</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1844</date>
              </publicationStmt>
          <seriesStmt>
           <title>Patrologia Latina, vol. 7</title>
           <idno>Lactan.LiDeOpD</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2>
        <head> CAPUT PRIMUM. <hi>Prooemium et adhortatio ad Demetrianum.</hi> </head>
<p>Quam minime sim quietus et in summis necessitatibus,
ex hoc libello poteris existimare; quem ad
te rudibus pene verbis, prout ingenii mediocritas
tulit, Demetriane, perscripsi, ut quotidianum studium
meum et nosses, et non deessem tibi, praeceptor
etiamnunc, sed honestioris rei meliorisque
<pb n="0010A"/>
doctrinae. Nam si te in litteris, nihil aliud quam
linguam instruentibus, auditorem satis strenuum
praebuisti: quanto magis in his veris, et ad vitam
pertinentibus, docilior esse debebis? Apud quem
nunc profiteor, nulla me necessitate vel rei, vel temporis
impediri, quominus aliquid excudam, quo
philosophi nostrae sectae, quam tuemur, instructiores
doctioresque in posterum fiant; quamvis nunc
male audiant, castigenturque vulgo, quod aliter
<pb n="0011A"/>
 quam sapientibus convenit vivant, et vitia sub obtentu
nominis celent, quibus illos aut mederi oportuit,
aut ea prorsus effugere, ut beatum atque incorruptum
sapientiae nomen vita ipsa cum praeceptis
congruente praestarent. Ego tamen, ut nos ipsos
simul et caeteros instruam, nullum laborem recuso.
Neque enim possum oblivisci mei, tum praesertim,
cum maxime opus sit meminisse; sicut ne tu quidem
tui, ut spero, et opto. Nam licet te publicae rei necessitas
a veris et justis operibus avertat: tamen
fieri non potest, quin subinde in coelum aspiciat.
<l>Mens sibi conscia recti.</l>
        </p>
<p>Ego quidem laetor omnia tibi, quae pro bonis habentur,
prospere fluere; sed ita, si nihil de statu
mentis immutent. Vereor enim ne paulatim consuetudo,
<pb n="0011B"/>
et jucunditas earum rerum (sicut fieri solet)
in animum tuum repat. Ideoque te moneo,
<l>Et repetens iterumque monebo</l>
ne oblectamenta ista terrae, pro magnis aut veris bonis
habere te credas; quae sunt non tantum fallacia,
quia dubia, verum etiam insidiosa, quia dulcia. Nam
ille colluctator et adversarius noster scis quam sit
astutus, et idem ipse violentus, sicuti nunc videmus.
Is haec omnia, quae illicere possunt, pro laqueis habet,
<pb n="0012A"/>
et quidem tam subtilibus, ut oculos mentis effugiant,
ne possint hominis provisione vitari. Summa
ergo prudentia est, pedetentim procedere; quoniam
utrobique saluti insidet, et offensacula pedibus latenter
opponit. Itaque res tuas prosperas, in quibus nunc
agis, suadeo ut pro tua virtute aut contemnas, si potes,
aut non magnopere mireris. Memento et veri
parentis tui, et in qua civitate nomen dederis, et cujus
ordinis fueris. Intelligis profecto quid loquar. Nec
enim te superbiae arguo, cujus in te ne suspicio quidem
ulla est: sed ea quae dico, ad mentem referenda
sunt, non ad corpus, cujus omnis ratio ideo comparata
est, ut animo tanquam domino serviat, et regatur
nutu ejus. Vas est quidem corpus quodammodo
fictile, quo animus, id est homo ipse verus continetur,
<pb n="0012B"/>
et quidem non a Prometheo fictum (ut poetae loquuntur),
sed a summo illo rerum conditore atque
artifice Deo; cujus divinam providentiam perfectissimamque
virtutem, nec sensu comprehendere, nec
verbo enarrare possibile est.</p>
<p>Tentabo tamen, quoniam corporis et animi facta
mentio est, utriusque rationem, quantum pusillitas
intelligentiae meae pervidet, explicare. Quod officium
hac de causa maxime suscipiendum puto, quod
M. Tullius, vir ingenii singularis, in quarto de Republica
<pb n="0013A"/>
 libro, cum id facere tentasset, nihil prorsus effecit;
nam materiam late patentem angustis finibus
terminavit, leviter summa quaeque decerpens. Ac ne
ulla esset excusatio, cur eum locum non fuerit executus,
ipse testatus est, nec voluntatem sibi defuisse,
nec curam. In libro enim de Legibus primo, cum hoc
idem summatim stringeret, sic ait: <hi>Hunc locum satis
(ut mihi videtur) in iis libris, quos legistis, expressit
Scipio.</hi> Postea tamen in libro de Natura deorum secundo,
hoc idem latius exequi conatus est. Sed quoniam
ne ibi quidem satis expressit, aggrediar hoc
munus et sumam mihi audacter explicandum, quod
homo disertissimus pene omisit intactum. Forsitan
reprehendas, quod in rebus obscuris coner aliquid
disputare; cum videas tanta temeritate homines extitisse,
<pb n="0013B"/>
qui vulgo philosophi nominantur, ut ea, quae
abstrusa prorsus atque abdita Deus esse voluit, scrutarentur,
ac naturam rerum coelestium terrenarumque
conquirerent, quae a nobis longe remotae, neque
oculis contrectari, neque tangi manu, neque percipi
sensibus possunt: et tamen de illarum omnium ratione
sic disputant, ut ea, quae afferunt, probata et
cognita videri velint. Quid est tandem, cur nobis invidiosum
quisquam putet, si rationem corporis nostri
dispicere et contemplari velimus? Quae plane obscura
<pb n="0014A"/>
non est; quia ex ipsis membrorum officiis, et usibus
partium singularum, quanta vi providentiae quidque
factum sit, intelligere nobis licet.</p>
</div2>

<div2>
        <head>CAPUT II. <hi>De generatione belluarum et hominis.</hi> </head>
<p>Dedit enim homini artifex ille noster ac parens
Deus sensum atque rationem; ut ex eo appareret nos
ab eo esse generatos, quia ipse intelligentia, ipse
sensus ac ratio est. Caeteris animantibus quoniam
rationalem istam vim non attribuit, quemadmodum
tamen vita eorum tutior esset, ante providit. Omnes
enim suis ex se pilis texit, quo facilius possent vim
pruinarum ac frigorum sustinere. Singulis autem
generibus, ad propulsandos impetus externos, sua
<pb n="0014B"/>
propria munimenta constituit; ut aut naturalibus
telis repugnent fortioribus, aut quae sunt imbecilliora,
subtrahant se periculis pernicitate fugiendi, aut
quae simul, et viribus, et celeritate indigent, astu
se protegant, aut latibulis sepiant. Itaque alia eorum,
vel plumis levibus in sublime suspensa sunt,
vel suffulta ungulis, vel instructa cornibus; quibusdam
in ore arma sunt dentes, aut in pedibus adunci
ungues; nullique munimentum ad tutelam sui
deest.</p>
<p>
          <pb n="0015A"/> Si qua vero in praedam majoribus cedunt, ne tamen
stirps eorum funditus interiret, aut in ea sunt
relegata regione, ubi majora esse non possunt; aut
acceperunt uberem generandi foecunditatem, ut et
bestiis, quae sanguine aluntur, victus suppeteret ex
illis, et illatam tamen cladem, ad conservationem
generis, multitudo ipsa superaret. Hominem autem,
ratione concessa, et virtute sentiendi atque eloquendi
data, eorum, quae caeteris animantibus attributa
sunt, fecit expertem, quia sapientia reddere poterat,
quae illi naturae conditio denegasset, statuit nudum,
et inermem, quia et ingenio poterat armari,
et ratione vestiri. Ea vero ipsa, quae mutis data, et
homini denegata sunt, quam mirabiliter homini ad
pulchritudinem faciant, exprimi non potest. Nam si
in homine ferinos dentes, aut cornua, aut ungues,
<pb n="0015B"/>
aut ungulas, aut caudam, aut varii coloris pilos addidisset;
quis non sentiat quam turpe animal esset
futurum, sicut muta, si nuda et inermia fingerentur?
Quibus si detrahas, vel naturalem sui corporis
vestem, vel ea quibus ex se armantur, nec speciosa
poterunt esse, nec tuta; ut mirabiliter, si utilitatem
cogites, instructa, si speciem, ornata videantur:
adeo miro modo consentit utilitas cum decore.</p>
<p>Hominem vero, quem aeternum animal atque immortale
fingebat, non forinsecus, ut caetera, sed
interius armavit; nec munimentum ejus in corpore,
<pb n="0016A"/>
sed in animo posuit: quoniam supervacuum fuit,
cum illi, quod erat maximum, tribuisset, corporalibus
eum tegere munimentis; cum praesertim pulchritudinem
humani corporis impedirent. Unde ego
philosophorum, qui Epicurum sequuntur, amentiam
soleo mirari, qui naturae opera reprehendunt, ut ostendant,
nulla providentia instructum esse ac regi
mundum; sed originem rerum insecabilibus ac solidis
corporibus assignant, quorum fortuitis concursionibus
universa nascantur, et nata sint. Praetereo
quae ad ipsum mundum pertinentia vitio dant, in
quo ridicule insaniunt; id sumo, quod ad rem, de
qua nunc agimus, pertinet.</p>
</div2>

<div2>
        <head>CAPUT III. <hi>De conditione pecudum et hominis.</hi> </head>
<p>
          <pb n="0016B"/>Queruntur, hominem nimis imbecillum et fragilem
nasci, quam caetera animalia nascuntur; quae ut sunt
edita ex utero, protinus in pedes suos erigi, et gestire
discursibus, statimque aeri tolerando idonea esse,
quod in lucem naturalibus indumentis munita processerint:
hominem contra, nudum, et inermem tanquam
ex naufragio in hujus vitae miserias projici et expelli;
qui neque movere se loco, ubi effusus est, possit,
nec alimentum lactis appetere, nec injuriam
temporis ferre; itaque naturam, non matrem esse
humani generis, sed novercam, quae cum mutis tam
<pb n="0017A"/>
 liberaliter se gesserit, hominem vero sic effuderit,
ut inops, et infirmus, et omni auxilio indigens, nihil
aliud possit, quam fragilitatis suae conditionem ploratu
ac fletibus suis ominari: scilicet,
<l>Cui tantum in vita restet transire malorum.</l> 
Quae cum dicunt, vehementer sapere creduntur,
propterea quod unusquisque inconsiderate suae conditioni
ingratus est: ego vero illos nunquam tam desipere
contendo, quam cum haec loquuntur. Considerans
enim conditionem rerum, intelligo nihil fieri
aliter debuisse, ut non dicam, potuisse, quia Deus
potest omnia; sed necesse est, ut providentissima illa
majestas id effecerit, quod erat melius et rectius.</p>
<p>Libet igitur interrogare istos divinorum operum
reprehensores, quid in homine deesse, quia imbecillior
nascitur, credant? Num idcirco minus educentur
<pb n="0017B"/>
homines? num minus ad summum robur aetatis provehantur;
num imbecillitas aut incrementum impediat,
aut salutem? quoniam quae desunt, ratio dependit.
At hominis, inquiunt, educatio maximis
laboribus constat: pecudum scilicet conditio melior,
quod hae omnes, cum foetum ediderint, non nisi pastus
sui curam gerunt; ex quo efficitur, ut uberibus
sua sponte distentis, alimentum lactis foetibus ministretur,
et id cogente natura, sine matrum sollicitudine
appetant. Quid aves, quarum ratio diversa est,
<pb n="0018A"/>
nonne maximos suscipiunt in educando labores? ut
interdum aliquid humanae intelligentiae habere videantur:
nidos enim, aut luto aedificant, aut virgultis et
frondibus construunt; et ciborum expertes incubant
ovis; et quoniam foetus de suis corporibus alere datum
non est, cibos convehunt, et totos dies in hujusmodi
discursatione consumunt, noctibus vero defendunt,
fovent, protegunt. Quid amplius facere
homines possunt? nisi hoc solum fortasse, quod non
expellunt adultos, sed perpetua necessitudine ac
vinculo charitatis adjunctos habent. Quid, quod avium
foetus multo fragilior est, quam hominis: quia non
materno corpore ipsum animal edunt; sed quod materni
corporis fotu et calore tepefactum, animal efficiat,
quod tamen cum spiritu fuerit animatum, id vero
implume ac tenerum, non modo volandi, sed ambulandi
<pb n="0018B"/>
quoque usu caret. Non ergo ineptissimus sit, si
quis putet male cum volucribus egisse naturam, primum
quod bis nascuntur; deinde, quod tam infirmae, ut
sint quaesitis per laborem cibis a parentibus nutriendae.
Sed illi fortiora eligunt, imbecilliora praetereunt.</p>
<p>Quaero igitur ab iis, qui conditionem pecudum suae
praeferunt, quid eligant, si Deus his deferat optionem;
utrum malint humanam sapientiam cum imbecillitate,
an pecudum firmitatem cum illarum natura?
Scilicet non tam pecudes sunt, ut non malint vel fragiliorem
<pb n="0019A"/>
 multo, quam nunc est, dummodo humanam,
quam illam irrationabilem firmitatem. Sed videlicet
prudentes viri, neque hominis rationem volunt cum
fragilitate, neque mutorum firmitatem sine ratione.
Quod nihil est tam repugnans, tamque contrarium,
quod unumquodque animal, aut ratio instruat necesse
est, aut conditio naturae. Si naturalibus munimentis
instruatur, supervacua ratio est. Quid enim excogitabit?
quid faciet? aut quid molietur? aut in quo lumen
illud ingenii ostendet, cum ea, quae possunt esse
rationis, ultro natura concedat? Si autem ratione sit
praeditum, quid opus erit sepimentis corporis? cum
semel concessa ratio naturae munus possit implere:
quae quidem tantum valet ad ornandum tuendumque
hominem, ut nihil potuerit majus ac melius a Deo
<pb n="0019B"/>
dari. Denique cum et corporis non magni homo, et
exiguarum virium, et valetudinis sit infirmae, tamen
quoniam id, quod est majus accepit, et instructior
est caeteris animalibus, et ornatior. Nam cum fragilis
imbecillisque nascatur, tamen et a mutis omnibus
tutus est, et ea omnia, quae firmiora nascuntur,
etiamsi vim coeli fortiter patiuntur, ab homine tamen
tuta esse non possunt. Ita fit, ut plus homini conferat
ratio, quam natura mutis, quoniam in illis, neque
magnitudo virium, neque firmitas corporis efficere
potest, quominus aut opprimantur a nobis, aut nostrae
subjecta sint potestati.</p>
<p>Potestne igitur aliquis, cum videat etiam boves lucas,
aut equos, cum immanissimis etiam corporibus
ac viribus servire homini, queri de opifice rerum
<pb n="0019C"/>
Deo, quod modicas vires, quod parvum corpus acceperit?
nec beneficia in se divina pro merito aestimat,
<pb n="0020A"/>
quod est ingrati, aut (ut verius loquamur) insani.
Plato, ut hos, credo, ingratos refelleret, naturae
gratias egit, quod homo natus esset. Quod et ipsum
quale sit, non est hujus materiae ponderare. Quanto
melius, et sanius, qui sentit conditionem hominis
esse meliorem, quam isti, qui se pecudes natos esse
maluerunt. Quos si Deus in ea forte converterit animalia,
quorum sortem praeferunt suae, jam profecto
cupiant remigrare, magnisque clamoribus conditionem
pristinam flagitent; quia non est tanti robur ac
firmitas corporis, ut officio linguae careas, aut avium
per aerem libera discursatio, ut manibus indigeas:
plus enim manus praestant, quam levitas ususque
pennarum, plus lingua, quam totius corporis fortitudo.
Quae igitur amentia est, ea praeferre, quae, si
<pb n="0020B"/>
data sint, accipere detrectes?
</p>
      </div2>

<div2>
        <head>CAPUT IV. <hi>De imbecillitate hominis.</hi> </head>
<p>Iidem queruntur, hominem morbis et immaturae
morti esse subjectum. Indignantur videlicet, non
deos se esse natos. Minime, inquiunt: sed ex hoc ostendimus,
hominem nulla providentia esse factum,
quod aliter fieri debuit. Quid si ostendero, id ipsum
magna ratione provisum esse, ut morbis vexari posset,
et vita saepe in medio cursus sui spatio rumperetur?
Cum enim Deus animal, quod fecerat, sua
sponte ad mortem transire cognovisset, ut mortem
ipsam, quae est dissolutio naturae, capere posset, dedit
ei fragilitatem, quae morti aditum ad dissolvendum
<pb n="0020C"/>
animal inveniret. Nam si ejus roboris fieret, ut
ad eum morbus et aegritudo adire non posset, ne mors
<pb n="0021A"/>
 quidem posset, quoniam mors sequela morborum est.
Immatura vero mors quomodo abesset ab eo, cui esset
constituta matura? Nempe nullum hominem mori
volunt, nisi cum centesimum aetatis compleverit annum.
Quomodo illis in tanta repugnantia rerum ratio
poterit constare? Ut enim ante annos centum mori
quisque non possit, aliquid illi roboris, quod sit immortale,
tribuendum est. Quo concesso, necesse est
conditionem mortis excludi. Id autem ipsum cujusmodi
potest esse, quod hominem contra morbos et
ictus extraneos solidum atque inexpugnabilem faciat?
Cum enim constet ex ossibus, et nervis, et visceribus,
et sanguine, quid horum potest esse tam
firmum, ut fragilitatem repellat ac mortem? Ut igitur
homo indissolubilis sit ante id tempus, quod illi
<pb n="0021B"/>
putant oportuisse constitui, ex qua ei materia corpus
attribuent? Fragilia sunt omnia, quae videri, ac tangi
possunt. Superest, ut aliquid ex coelo petant, quoniam
in terra nihil est, quod non sit infirmum.</p>
<p>Cum ergo homo sic formandus esset a Deo, ut mortalis
esset aliquando, res ipsa exigebat, ut terreno et
fragili corpore fingeretur. Necesse est igitur, ut mortem
recipiat quandolibet, quoniam corporalis est;
corpus enim quodlibet solubile atque mortale est.
Stultissimi ergo, qui de morte immatura queruntur;
quoniam naturae conditio locum illi facit. Ita consequens
erit, ut morbis quoque subjectus sit; neque
enim patitur natura, ut abesse possit infirmitas ab eo
corpore, quod aliquando solvendum est. Sed putemus
<pb n="0021C"/>
fieri posse, quemadmodum volunt, ut homo non
<pb n="0022A"/>
ea conditione nascatur, qua morbo mortive subjectus
sit, nisi peracto aetatis suae spatio, ad ultimam processerit
senectutem. Non igitur vident, si ita sit constitutum,
quid sequatur, omni utique caetero tempore
mori nullo modo posse: sed, si prohiberi ab altero
victu potest, mori poterit; res igitur exigit, ut homini,
qui ante certum diem mori non potest, ciborum
alimentis, quia subtrahi possunt, opus non sit.
Si opus cibo non erit, jam non homo ille, sed Deus
fiet. Ergo (ut superius dixi) qui de fragilitate hominis
queruntur, id potissimum queruntur, quod non
immortales et sempiterni sint nati. Nemo, nisi senex,
mori debet. Nempe ideo mori debet, quia Deus non
est. Atqui mortalitas non potest cum immortalitate
conjungi. Si enim mortalis est in senectute, immortalis
<pb n="0022B"/>
esse in adolescentia non potest; nec est ab eo
conditio mortis aliena, qui quandoque moriturus est;
nec ulla immortalitas est, cui sit terminus constitutus.
Ita fit, ut et immortalitas exclusa in perpetuum,
et ad tempus recepta mortalitas, hominem constituat
in ea conditione, ut sit in qualibet aetate mortalis.</p>
<p>Quadrat igitur necessitas undique, nec debuisse
aliter fieri, nec fas fuisse. Sed isti rationem sequentium
non vident, quia semel erraverunt in ipsa summa.
Exclusa enim de rebus humanis divina providentia,
necessario sequebatur, ut omnia sua sponte sint nata.
Hinc invenerunt illas minutorum seminum plagas, et
concursiones fortuitas, quia rerum originem non videbant.
In quas se angustias cum conjecissent, jam
<pb n="0022C"/>
cogebat eos necessitas existimare, animas cum corporibus
<pb n="0023A"/>
 nasci, et item cum corporibus extingui. Assumpserant
enim nihil fieri mente divina. Quod
ipsum non aliter probare poterant, quam si ostenderent
esse aliqua, in quibus videretur providentiae
ratio claudicare. Reprehenderunt igitur ea, in quibus
vel maxime divinitatem suam providentia mirabiliter
expressit, ut illa, quae retuli de morbis et immatura
morte, cum debuerint cogitare, his assumptis, quid
necessario sequeretur (sequuntur autem illa, quae
dixi) si morbum non reciperet, neque tectis, neque
vestibus indigeret. Quid enim ventos, aut imbres,
aut frigora metueret, quorum vis in eo est, ut morbos
afferant? Idcirco enim accepit sapientiam, ut adversus
nocentia fragilitatem suam muniat. Sequatur necesse
est, ut quoniam retinendae rationis causa morbos
capit, etiam mortem semper accipiat; quia is ad
<pb n="0023B"/>
quem mors non venit, firmus sit necesse est: infirmitas
autem habet in se mortis conditionem; firmitas
vero ubi fuerit, nec senectus locum potest habere,
nec mors, quae sequitur senectutem.</p>
<p>Praeterea, si mors certae constituta esset aetati, fieret
homo insolentissimus, et humanitate omni careret.
Nam fere jura omnia humanitatis, quibus inter
nos cohaeremus, ex metu, et conscientia fragilitatis
oriuntur. Denique imbecilliora, et timidiora quaeque
animalia congregantur, ut quoniam viribus tueri se
nequeunt, multitudine tueantur: fortiora vero solitudines
appetunt, quoniam robore viribusque confidunt.
Homo quoque si eodem modo haberet ad propulsanda
<pb n="0023C"/>
pericula suppetens robur, nec ullius alterius
<pb n="0024A"/>
auxilio indigeret, quae societas esset? quaeve ratio?
quae humanitas? aut quid esset tetrius homine? quid
efferacius? quid immanius? Sed quoniam imbecillis
est, nec per se potest sine homine vivere, societatem
appetit, ut vita communis et ornatior fiat, et tutior.
Vides igitur omnem hominis rationem in eo vel
maxime stare, quod nudus fragilisque nascitur, quod
morbis afficitur, quod immatura morte multatur. Quae
si homini detrahantur, rationem quoque ac sapientiam
detrahi, necesse est. Sed nimis diu de rebus
apertis disputo, cum sit liquidum, nihil sine providentia,
nec factum esse unquam, nec fieri potuisse.
De cujus operibus universis, si nunc libeat disputare
per ordinem, infinita materia est. Sed ego de uno
corpore hominis tantum institui dicere, ut in eo divinae
providentiae potestatem, quanta fuerit, ostendam
<pb n="0024B"/>
his dumtaxat in rebus, quae sunt comprehensibiles
et apertae; nam illa quae sunt animae, nec subjici
oculis, nec comprehendi queunt. Nunc de ipso
vase hominis loquimur, quod videmus.
</p>
      </div2>

<div2>
        <head>CAPUT V. <hi>De figuris animalium et membris.</hi> </head>
<p>In principio, cum Deus fingeret animalia, noluit ea
in rotundam formae speciem conglobare atque colligere,
ut et moveri ad ambulandum, et flectere se in quamlibet
partem facile possent: sed ex ipsa corporis
summa produxit caput; item produxit membra quaedam
longius, quae vocantur pedes, ut alternis motibus
solo fixa producerent animal, quo mens tulisset, aut
<pb n="0024C"/>
quo petendi cibi necessitas provocasset. Ex ipso autem
<pb n="0025A"/>
 vasculo corporis quatuor fecit extantia: bina posterius,
quae sunt in omnibus pedes; item bina capiti
et collo proxima, quae varios animantibus usus praebent.
In pecudibus enim ac feris sunt posterioribus
pedes similes, in homine autem manus; quae non sunt
ad ambulandum, sed ad faciendum temperandumque
sunt natae. Est et tertium genus, in quo priora illa,
neque pedes, neque manus sunt, sed alae, in quibus
pennae per ordinem fixae volandi exhibent usum. Ita
una fictio diversas species et usus habet. Atque ut
ipsam corporis crassitudinem firmiter comprehenderet,
majoribus et brevibus ossibus invicem colligatis,
quasi carinam compegit, quam nos spinam dicimus,
eamque noluit ex uno perpetuoque osse formare, ne
gradiendi flectendique se facultatem animal non haberet.
<pb n="0025B"/>
Ex ejus parte quasi media costas, id est transversa
et plana ossa porrexit in diversum, quibus clementer
curvatis, et in se velut in circulum pene conductis,
interna viscera contegantur, ut ea, quae mollia et
minus valida fieri opus erat, illius solidae cratis amplexu
possent esse munita. In summa vero constructionis
ejus, quam similem navis carinae diximus, caput
collocavit, in quo esset regimen totius animantis; datumque
illi hoc nomen est, ut quidem Varro ad Ciceronem
scribit, quod hinc capiant initium sensus ac nervi.</p>
<p>Ea vero, quae diximus de corpore, vel ambulandi,
vel faciendi, vel volandi causa esse producta, neque
<pb n="0025C"/>
nimium longis, propter celerem mobilitatem, neque
<pb n="0026A"/>
nimium brevibus, propter firmitatem, sed et paucis
et magnis ossibus constare voluit. Aut enim bina
sunt ut in homine; aut quaterna, ut in quadrupede:
quae tamen non fecit solida, ne in gradiendo pigritia
et gravitas retardaret, sed cavata et ad vigorem corporis
conservandum medullis intrinsecus plena; eaque
rursus non aequaliter porrecta finivit: sed summas
eorum partes crassioribus nodis conglobavit, ut et
substringi nervis facilius, et verti tutius possent, unde
sunt vertibula nominata. Eos nodos firmiter solidatos
leni quodam operculo texit, quod dicitur cartilago;
scilicet, ut sine attritu et sine sensu doloris aliquo
flecterentur. Eosdem tamen non in unum modum informavit:
alios enim fecit simplices, et in orbem rotundos,
in iis dumtaxat articulis, in quibus moveri
<pb n="0026B"/>
membra in omnes partes oportebat, ut in scapulis;
quoniam manus utrolibet agitari et contorqueri necessarium
est: alios autem latos, et aequales, et in
unam partem rotundos, et in his utique locis, ubi
tantummodo curvari membra oportebat, ut in genibus
et in cubitis, et in manibus ipsis. Nam sicut manus ex
eo loco, unde oriuntur, ubique versus moveri, speciosum
simul et utile fuit: sic profecto, si hoc idem
etiam cubitis accideret, et supervacuus esset ejus
modi motus, et turpis.</p>
<p>Jam enim manus amissa dignitate, quam nunc habet,
mobilitate nimia proboscidi similis videretur,
<pb n="0026C"/>
essetque homo plane anguimanus: quod genus in illa
<pb n="0027A"/>
 immanissima bellua mirabiliter effectum est. Deus
enim, qui providentiam et potestatem suam multarum
rerum mirabili varietate voluit ostendere, quoniam
caput ejus animalis non tam longe porrexerat,
ut terram posset ore contingere, quod erat futurum
horribile atque tetrum, et quia os ipsum profusis dentibus
sic armaverat, ut etiamsi contingeret, pascendi
tamen facultatem dentes adimerent; produxit inter
eos a summa fronte molle ac flexibile membrum, quo
prendere, quo tenere quodlibet posset, ne rationem
victus capiendi, vel dentium prominens magnitudo,
vel cervicis brevitas impediret.</p>
</div2>

<div2>
        <head>CAPUT VI. <hi>De Epicuri errore; et de membris eorumque usu.</hi> </head>
<p>Non possum hoc loco teneri, quominus Epicuri
<pb n="0027B"/>
stultitiam rursum coarguam; illius enim sunt omnia
quae delirat Lucretius: qui, ut ostenderet animalia
non artificio aliquo divinae mentis, sed, ut solet, fortuito
esse nata; dixit, in principio mundi alias quasdam
innumerabiles animantes miranda specie et magnitudine
fuisse natas, sed eas permanere non potuisse,
quod illas aut sumendi cibi facultas, aut coeundi
generandique ratio defecisset. Videlicet ut et
atomis suis locum faceret per infinitum et inane volitantibus,
divinam providentiam voluit excludere.
Sed cum videret in omnibus quae spirant. mirabilem
<pb n="0028A"/>
Providentiae inesse rationem, quae (malum!) vanitas
erat dicere fuisse animalia prodigiosa, in quibus
nascendi ratio cessaret?</p>
<p>Quoniam igitur omnia quae videmus cum ratione
nata sunt, id enim ipsum nasci, efficere nisi ratio non
potest, manifestum est, nihil omnino rationis expers
potuisse generari. Ante enim provisum est in singulis
quibusque fingendis, quatenus et ministerio membrorum
ad necessaria vitae uteretur, et quatenus adjugatis
corporibus elata soboles, universas generatim
conservaret animantes. Nam si peritus architectus,
cum magnum aliquod aedificium facere constituit, primo
omnium cogitat, quae summa perfecti aedificii futura
sit, et ante emetitur, quem locum leve pondus
expectet, ubi magni operis statura sit moles, quae columnarum
<pb n="0028B"/>
intervalla, qui, aut ubi aquarum cadentium
decursus et exitus, et receptacula, haec, inquam,
prius providet, ut quaecumque sunt perfecto jam operi
necessaria, cum ipsis fundamentis pariter ordiatur:
cur Deum quisquam putet in machinandis animalibus
non ante providisse, quae ad vivendum necessaria
essent, quam ipsam vitam daret? Quae utique constare
non posset, nisi prius effecta essent quibus constat.</p>
<p>Videbat igitur Epicurus in corporibus animalium
divinae rationis solertiam: sed ut efficeret, quod ante
imprudenter assumpserat, adjecit aliud deliramentum
superiori congruens. Dixit enim, neque oculos ad
<pb n="0029A"/>
 videndum esse natos, neque aures ad audiendum, neque
pedes ad ambulandum, quoniam membra haec
prius nata sunt quam esset usus videndi, et audiendi,
et ambulandi: sed horum omnia officia ex natis extitisse.
Vereor ne hujusmodi portenta et ridicula refutare
non minus ineptum esse videatur. Sed libet
ineptire, quoniam cum inepto agimus, ne se ille nimis
argutum putet. Quid ais, Epicure? Non sunt ad
videndum oculi nati? Cur igitur vident? Postea, inquit,
usus eorum apparuit. Videndi ergo causa nati
sunt; siquidem nihil possunt aliud quam videre. Item
membra caetera, cujus rei causa nata sunt, ipse usus
ostendit: qui utique nullo modo posset existere, nisi
essent membra omnia tam ordinate, tam providenter
effecta, ut usum possent habere.</p>
<p>
          <pb n="0029B"/>Quid enim, si dicas aves non ad volandum esse
natas, neque feras ad saeviendum, neque pisces ad
natandum, neque homines ad sapiendum; cum appareat
ei naturae, officioque servire animantes, ad
quod est quaeque generata? Sed videlicet qui summam
ipsam veritatis amisit, semper erret necesse
est. Si enim non providentia, sed fortuitis atomorum
concursionibus nascuntur omnia, cur nunquam fortuito
accidit, sic coire illa principia, ut efficerent
<pb n="0030A"/>
animal ejusmodi, quod naribus potius audiret, odoraretur
oculis, auribus cerneret? Si enim primordia
nullum genus positionis inexpertum relinquunt,
oportuit ejusmodi quotidie monstra generari, in quibus
et membrorum ordo praeposterus, et usus longe
diversus existeret. Cum vero universa genera, et
universa quoque membra leges suas, et ordines, et
usus sibi attributos tueantur, manifestum est nihil
fortuito esse factum, quoniam divinae rationis dispositio
perpetua servatur. Verum alias refellemus Epicurum;
nunc de providentia (ut coepimus) disseramus.
</p>
      </div2>

<div2>
        <head>CAPUT VII. <hi>De omnibus corporis partibus.</hi> </head>
<p>
          <pb n="0030B"/>Deus igitur solidamenta corporis, quae ossa dicuntur,
nodata et adjuncta invicem nervis alligavit atque
constrinxit, quibus mens, si excurrere, aut resistere
velit, tanquam retinaculis uteretur; et quidem
nullo labore, nulloque conatu: sed vel minimo nutu
totius corporis molem temperaret ac flecteret. Haec
autem visceribus operuit, ut quemque locum decebat,
ut quae solida essent, conclusa tegerentur.
Item visceribus ipsis venas admiscuit, quasi rivos
<pb n="0031A"/>
 per corpus omne divisos, per quas discurrens humor,
et sanguis, universa membra succis vitalibus
irrigaret; et ea viscera, formata in eum modum,
qui unicuique generi ac loco aptus fuit, superjecta
pelle contexit, quam vel sola pulchritudine decoravit,
vel setis adoperuit, vel squamis munivit, vel
plumis insignibus adornavit. Illud vero commentum
Dei mirabile, quod una dispositio, et unus habitus,
innumerabiles imaginis praeferat varietates. Nam in
omnibus fere, quae spirant, eadem series et ordo
membrorum est. Primum enim caput, et huic annexa
cervix. Item collo pectus adjunctum, et ex eo
prominentes armi, adhaerens pectori venter. Item
ventri subnexa genitalia. Ultimo loco femina pedesque.</p>
<p>
          <pb n="0031B"/>Nec solum membra suum tenorem ac situm in omnibus
servant, sed etiam partes membrorum. Nam in
uno capite ipso certam sedem possident aures, certam
oculi, nares item, os quoque, et in eo dentes, et
lingua. Quae omnia cum sint eadem in omnibus animantibus,
tamen infinita et multiplex diversitas figuratorum
est; quod ea quae dixi, aut productiora, aut
contractiora lineamentis varie differentibus comprehensa
sunt. Quid, illud nonne divinum, quod in tanta
<pb n="0032A"/>
viventium multitudine, unumquodque animal in sui
genere et specie pulcherrimum est? ut si quid vicissim
de altero in alterum transferatur, nihil impeditius ad
utilitatem, nihil deformius ad aspectum videri necesse
sit: ut si elephanto cervicem prolixam tribuas, aut
camelo brevem; vel si serpentibus pedes, aut pilos
addas, in quibus porrecti aequaliter corporis longitudo
nihil aliud exhibeat, nisi ut maculis terga distincti,
et squammarum laevitate suffulti, in lubricos tractus
sinuosis flexibus laberentur. In quadrupedibus autem,
idem opifex contextum spinae a summo capite deductum
longius extra corpus eduxit, et acuminavit in
caudam, ut obscoenae corporis partes, vel propter foeditatem
tegerentur, vel propter teneritudinem munirentur,
ut animalia quaedam minuta et nocentia motu
<pb n="0032B"/>
ejus arcerentur a corpore: quod membrum si detrahas,
imperfectum fit animal, ac debile. Ubi autem
ratio, et manus est, tam non est id necessarium,
quam indumentum pilorum: adeo in suo quaeque genere
aptissime congruunt, ut neque nudo quadrupede,
neque homine tecto excogitari quidquam turpius
possit.</p>
<p>Sed tamen cum ipsa nuditas hominis mire ad pulchritudinem
valeat, non tamen etiam capiti congruebat;
<pb n="0033A"/>
 quanta enim in eo futura deformitas esset, ex
calvitio apparet. Texit ergo illud pilo; et quia in summo
futurum erat; quasi summum aedificii culmen ornavit:
qui ornatus non est in orbem coactus, aut in
figuram pilei teres factus, ne quibusdam partibus nudis
esset informis, sed alicubi effusus, alicubi retractus
pro cujuslibet loci decentia. Frons ergo vallata
per circuitum, et a temporibus effusi ante aures capilli,
et earum summae partes in coronae modum
cinctae, et occipitium omne contectum, speciem miri
decoris ostentant. Jam barbae ratio incredibile est
quantum conferat, vel ad dignoscendam corporum
maturitatem, vel ad differentiam sexus, vel ad decorem
virilitatis ac roboris; ut videatur omnino non
constatura fuisse totius operis ratio, si quidquam
aliter esset effectum.</p>
</div2>

<div2>
        <head> CAPUT VIII. <hi>De hominis partibus, oculis et auribus.</hi> </head>
<p>Nunc rationem totius hominis ostendam, singulorumque
<pb n="0034A"/>
membrorum, quae in corpore aperta, aut
operta sunt, utilitates et habitus explicabo. Cum igitur
statuisset Deus ex omnibus animalibus solum hominem
facere coelestem, caetera universa terrena,
hunc ad coeli contemplationem rigidum erexit, bipedemque
constituit, scilicet ut eodem spectaret, unde
illi origo est; illa vero depressit ad terram, ut quia
nulla his immortalitatis expectatio est, toto corpore
in humum projecta ventri pabuloque servirent. Hominis
itaque solius recta ratio, et sublimis status, et
vultus Deo patri communis ac proximus, originem
suam, fictoremque testatur. Ejus prope divina mens,
quia non tantum animantium, quae sunt in terra, sed
etiam sui corporis est sortita dominatum, in summo
capite collocata, tanquam in arce sublimis speculatur
omnia, et contuetur. Hanc ejus aulam, non obductam
<pb n="0034B"/>
porrectamque formavit, ut in mutis animalibus, sed
orbi et globo similem; quod omnis rotunditas perfectae
rationis est, ac figurae. Eo igitur mens et ignis ille
divinus tanquam coelo tegitur: cujus cum summum
<pb n="0035A"/>
 fastigium naturali veste texisset, priorem partem,
quae dicitur facies, necessariis membrorum ministeriis
et instruxit pariter et ornavit.</p>
<p>Ac primum, quod oculorum orbes concavis foraminibus
conclusit, a quo foratu frontem nominatam
Varro existimavit; et eos, neque minus, neque amplius,
quam duos esse voluit, quod ad speciem nullus
est perfectior numerus, quam duorum: sicut et
aures duas, quarum duplicitas incredibile est quantam
pulchritudinem praeferat, quod tum pars utraque
similitudine ornata est, tum ut venientes altrinsecus
voces facilius colligantur; nam et forma ipsa
mirandum in modum ficta, quod earum foramina
noluit esse nuda et inobsepta, quod et minus decorum
et utile minus fuisset, quoniam simplicium
<pb n="0035B"/>
cavernarum angustias praetervolare vox posset, nisi
<pb n="0036A"/>
exceptam per cavos sinus, et repercussu retentam
foramina ipsa cohiberent: illis similia vasculis, quibus
impositis solent angusti oris vasa compleri.</p>
<p>Eas igitur aures (quibus est inditum nomen a vocibus <hi>hauriendis,</hi> 
 unde Virgilius:
<l>. . . . . .Vocemque his auribus hausi;</l>
aut quia vocem ipsam Graeci <foreign xml:lang="greek">αὐδὴν</foreign> vocant, ab auditu,
per immutationem litterae, aures velut audes sunt
nominatae) noluit Deus artifex mollibus pelliculis informare,
quae pulchritudinem demerent pendulae
atque flaccentes, neque duris ac solidis ossibus, ne
ad usum inhabiles essent immobiles ac rigentes: sed
quod esset horum medium excogitavit, ut eas cartilago
mollior alligaret, et haberent aptam simul et
<pb n="0036B"/>
flexibilem firmitatem. In his audiendi tantum officium
<pb n="0037A"/>
 constitutum est, sicut in oculis videndi; quorum
praecipue inexplicabilis est ac mira subtilitas,
quia eorum orbes gemmarum similitudinem praeferentes,
ab ea parte qua videndum fuit, membranis
perlucentibus texit, ut imagines rerum contra positarum
tanquam in speculo refulgentes, ad sensum
intimum penetrarent. Per eas igitur membranas sensus
ille, qui dicitur mens, ea quae sunt foris transpicit.
Ne forte existimes, aut imaginum incursione
nos cernere (ut philosophi dixerunt) quoniam videndi
officium in eo debet esse quod videt, non in eo quod
videtur: aut intentione aeris, cum acie aut effusione
radiorum, quoniam, si ita esset, radium quem
oculis advertimus, videremus, donec intentus aer
cum acie, aut effusi radii ad id quod videndum esset
<pb n="0037B"/>
pervenirent.</p>
<p>Cum autem videamus eodem momento temporis,
plerumque vero aliud agentes, nihilominus tamen
universa quae contra sunt posita intueamur, verius et
<pb n="0038A"/>
manifestius est mentem esse, quae per oculos ea quae
sunt opposita, transpiciat, quasi per fenestras lucente
vitro, aut speculari lapide obductas. Et idcirco
mens, et voluntas ex oculis saepe dignoscitur.
Quod quidem ut refelleret Lucretius, ineptissimo usus
est argumento. Si enim mens (inquit) per oculos videt,
erutis et effossis oculis magis videret; quoniam
evulsae cum postibus fores plus inferunt luminis,
quam si fuerint obductae. Nimirum ipsi, vel potius
Epicuro, qui eum docuit, effossi oculi erant, ne viderent,
effossos orbes, et ruptas oculorum fibras, et
fluentem per venas sanguinem, et crescentes ex vulneribus
carnes, et obductas ad ultimum cicatrices
nihil posse lucis admittere, nisi forte auribus oculos
similes nasci volebat; ut non tam oculis, quam foraminibus
<pb n="0038B"/>
cerneremus: quo nihil ad speciem foedius,
ad usum inutilius fieri potest. Quantulum enim videre
possemus, si mens ab intimis penetralibus capitis
per exiguas cavernarum rimulas attenderet; ut
<pb n="0039A"/>
 si quis velit transpicere per cicutam, non plus profecto
cernat, quam cicutae ipsius capacitas comprehendat.
Itaque ad videndum membris potius in orbem
conglobatis opus fuit, ut visus in latum spargeretur,
et quae in primori facie adhaererent, ut libere
possent omnia contueri. Ergo ineffabilis divinae providentiae
virtus fecit duos simillimos orbes, eosque
ita devinxit, ut non in totum converti, sed moveri
tamen ac flecti cum modo possent. Orbes autem ipsos
humoris puri ac liquidi plenos esse voluit, in
quorum media parte scintillae luminum conclusae tenerentur,
quas pupillas nuncupamus, in quibus puris
ac subtilibus cernendi sensus ac ratio continetur,
Per eos igitur orbes seipsam mens intendit ut videat,
miraque ratione in unum miscetur et conjungitur
<pb n="0039B"/>
amborum luminum visus.
</p>
      </div2>

<div2>
        <head>CAPUT IX. <hi>De sensibus eorumque vi.</hi> </head>
<p>Libet hoc loco illorum reprehendere vanitatem,
qui dum volunt ostendere sensus falsos esse, multa
colligunt, in quibus oculi fallantur; inter quae illud
etiam, quod furiosis et ebriis omnia duplicia videantur:
quasi vero ejus erroris obscura sit causa. Ideo
enim fit, quia duo sunt oculi. Sed quomodo id fiat,
accipe. Visus oculorum intentione animi constat. Itaque
quoniam mens (ut supra dictum est) oculis tanquam
fenestris utitur, non tantum hoc ebriis aut insanis
<pb n="0040A"/>
accidit, sed et sanis, ac sobriis. Nam si aliquid
nimis propius admoveas, duplex videbitur; certum
est enim intervallum, ac spatium, quo acies oculorum
coït. Item si retrorsum avoces animum, quasi
ad cogitandum, et intentionem mentis relaxes, tum
acies oculi utriusque diducitur, tunc singuli videre
incipiunt separatim.</p>
<p>Si animum rursus intenderis, aciemque direxeris,
coit in unum quidquid duplex videbatur. Quid ergo
mirum, si mens veneno, ac potentia vini dissoluta,
dirigere se non potest ad videndum, sicut ne pedes
quidem ad ambulandum, nervis stupescentibus debiles?
aut si vis furoris in cerebrum saeviens concordiam
disjungit oculorum? Quod adeo verum est, ut
luscis hominibus, si aut insani, aut ebrii fiant, nullo
<pb n="0040B"/>
modo possit accidere, ut aliquid duplex videant.
Quare si ratio apparet, cur oculi fallantur, manifestum
est non esse falsos sensus; qui aut non falluntur,
si sunt puri et integri, aut si falluntur, mens tamen
non fallitur, quae illorum novit errorem.
</p>
      </div2>

<div2>
        <head>CAPUT X. <hi>De exterioribus hominis membris, eorumque usu.</hi> </head>
<p>Sed nos ad Dei opera revertamur. Ut igitur oculi
munitiores essent ab injuria, eos ciliorum tegminibus
occuluit; unde oculos dictos esse, Varroni placet.
Nam et ipsae palpebrae, quibus mobilitas inest, et
palpitatio vocabulum tribuit, pilis in ordine stantibus
<pb n="0041A"/>
 vallatae, septum oculis decentissimum praebent. Quarum
motus assiduus incomprehensibili celeritate concurrens,
et videndi tenorem non impedit, et reficit
obtutum. Acies enim, id est membrana illa perlucens,
quam siccari et obarescere non oportet, nisi
humore assiduo tersa pure niteat, obsolescit. Quid
ipsa superciliorum fastigia pilis brevibus adornata?
nonne, quasi aggeribus, et munimentum oculis, ne
quid superne incidat, et speciem simul praestant? Ex
quorum confinio nasus exoriens, et veluti aequali
porrectus jugo, utramque aciem simul et discernit et
munit. Inferius quoque genarum non indecens tumor,
in similitudinem collium leniter exurgens, ab omni
parte oculos efficit tutiores; provisumque est ab artifice
summo, ut si quis forte vehementior ictus extiterit,
eminentibus repellatur. Nasi vero pars superior
<pb n="0041B"/>
usque ad medium solida formata est, inferior
autem cartilagine adhaerente mollita, ut ad usum digitorum
possit esse tractabilis. In hoc autem, quamvis
simplici membro, tria sunt officia constituta;
unum ducendi spiritus; alterum capiendi odoris; tertium
ut per ejus cavernas purgamenta cerebri defluant:
quas ipsas Deus quam mirabili, quam divina
<pb n="0042A"/>
ratione molitus est, ut tamen hiatus ipse nasi oris
speciem non deformaret. Quod erat plane futurum,
si unum ac simplex foramen pateret. At id velut pariete
per medium ducto intersepsit atque divisit, fecitque
ipsa duplicitate pulcherrimum. Ex quo intelligimus
quantum dualis numerus, una et simplici
compage solidatus, ad rerum valeat perfectionem.</p>
<p>Nam cum sit corpus unum, tamen totum ex simplicibus
membris constare non poterat, nisi ut essent
partes vel dextrae, vel sinistrae. Itaque ut pedes duo,
et item manus, non tantum ad utilitatem aliquam
usumque, vel gradiendi, vel faciendi valent, sed et
habitum, decoremque admirabilem conferunt: sic in
capite, quod totius divini operis quasi culmen est, et
auditus, in duas aures, et visus in duas acies, et odoratio
<pb n="0042B"/>
in duas nares a summo artifice divisa est: quia
cerebrum, in quo sentiendi ratio est, quamvis sit
unum, tamen in duas partes membrana interveniente
discretum est. Sed et cor, quod sapientiae domicilium
videtur, licet sit unum, duos tamen intrinsecus sinus
habet, quibus fontes vivi sanguinis continentur, septo
intercedente divisi; ut sicut in ipso mundo summa
<pb n="0043A"/>
 rerum vel de simplici duplex, vel de duplici simplex,
et gubernat, et continet totum: ita in corpore de
duobus universa compacta, indissociabilem praetenderent
unitatem. Oris quoque species, et rictus ex
transverso patefactus, quam utilis, quam decens sit,
enarrari non potest: cujus usus in duobus constat
officiis, sumendi victus, et loquendi.</p>
<p>Lingua intus inclusa, quae vocem motibus suis in
verba discernit, et est interpres animi; nec tamen
sola potest per se loquendi munus implere, nisi acumen
suum palato illiserit, nisi juta vel offensione
dentium, vel compressione labiorum: dentes tamen
plus conferunt ad loquendum; nam et infantes non
ante incipiunt fari, quam dentes habuerint, et senes
amissis dentibus ita balbutiunt, ut ad infantiam re
<pb n="0043B"/>
voluti denuo esse videantur. Sed haec ad hominem solum
pertinent, aut ad aves, in quibus acuminata et
vibrata certis motibus lingua, innumerabiles cantuum
flexiones, et sonorum varios modos exprimit. Habet
praeterea et aliud officium, quo in omnibus, sed tamen
solo in mutis utitur, quod contritos et commolitos
dentibus cibos colligit, et conglobatos vi sua deprimit,
<pb n="0044A"/>
et transmittit ad ventrem. Itaque Varro a ligando
cibo putat linguae nomen impositum. Bestias
etiam potu adjuvat; protenta enim cavataque hauriunt
aquam, eamque comprehensam linguae sinu,
ne tarditate ac mora effluat, ad palatum celeri mobilitate
complodunt. Haec itaque palati concavo tanquam
testudine tegitur; eamque dentium septis Deus
quasi muro circumvallavit.</p>
<p>Dentes autem ipsos mirabili modo per ordinem
fixos, ne nudi ac restricti magis horrori quam ornamento
essent, gingivis mollibus, quae a gignendis
dentibus nominantur, ac deinde labiorum tegminibus
honestavit, quorum durities, sicut in molari lapide,
major est et asperior, quam in caeteris ossibus, ut
ad conterendos cibos pabulumque sufficerent. Labra
<pb n="0044B"/>
ipsa, quae quasi antea cohaerebant, quam decenter
intercidit; quorum superius sub ipsa medietate narium
lacuna quadam levi, quasi valle signavit, inferius
honestatis gratia foras molliter explicavit. Nam
quod attinet ad saporem capiendum, fallitur, quisquis
hunc sensum palato inesse arbitratur; lingua est enim,
qua sapores sentiuntur: nec tamen tota; nam partes
<pb n="0045A"/>
 ejus, quae sunt ab utroque latere teneriores, saporem
subtilissimis sensibus trahunt. Et cum neque ex cibo
quidquam, neque ex potione minuatur; tamen inenarrabili
modo penetrat ad sensum sapor, eadem ratione,
qua nihil de quaque materia odoris capio decerpit.</p>
<p>Caetera quam decora sint, vix exprimi potest. Deductum
clementer a genis mentum, et ita inferius
conclusum, ut acumen ejus extremum signare videatur
leviter impressa divisio; rigidum ac teres collum;
scapulae velut mollibus jugis a cervice demissae; valida
et substricta nervis ad fortitudinem brachia; insignibus
toris extantium lacertorum vigens robur;
utilis ac decens flexura cubitorum. Quid dicam de
manibus, rationis ac sapientiae ministris? quas solertissimus
<pb n="0045B"/>
artifex plano ac modice concavo sinu fictas,
ut si quid tenendum sit, apte possit insidere, in digitos
terminavit: in quibus difficile est expedire, utrumne
<pb n="0046A"/>
species, an utilitas major sit. Nam et numerus
perfectus, ac plenus, et ordo ac gradus decentissimus,
et articulorum parium curvatura flexibilis, et forma
unguium rotunda, concavis tegminibus digitorum fastigia
comprehendens atque firmans, ne mollitudo carnis
in tenendo cederet, magnum praebet ornatum. Illud
vero ad usum miris modis habile, quod unus a
caeteris separatus cum ipsa manu oritur, et in diversum
maturius funditur: qui se velut obvium caeteris
praebens, omnem tenendi faciendique rationem vel
solus, vel praecipue possidet, tamquam rector omnium
atque moderator; unde etiam pollicis nomen
accepit, quod vi et potestate inter caeteros polleat.
Duos quidem articulos extantes habet, non ut alii
ternos, sed unus ad manum carne connectitur pulchritudinis
<pb n="0046B"/>
gratia. Si enim fuisset tribus articulis et ipse
discretus, foeda et indecora species ademisset manibus
honestatem.</p>
<p>
          <pb n="0047A"/> Jam pectoris latitudo sublimis, et exposita oculis,
mirabilem prae se fert habitus sui dignitatem. Cujus
haec causa est, quod videtur hominem solum Deus
veluti supinum formasse (nam fere nullum aliud animal
jacere in tergum potest), mutas autem animantes
quasi alterno latere jacentes finxisse, atque ad terram
compressisse. Idcirco illis angustum pectus, et
ab aspectu remotum, et ad terram versus abjectum:
homini autem patens et erectum; quia plenum rationis
a coelo datae, humile, aut indecens esse non debuit.
Papillae quoque leviter eminentes, et fuscioribus
ac parvis orbibus coronatae, non nihil addunt
venustatis, foeminis ad alendos foetus datae, maribus
ad solum decus, ne informe pectus, et quasi mutilum
videretur. Huic subdita est planities ventris, quam
<pb n="0047B"/>
mediam fere umbilicus non indecenti nota signat, ad
hoc factus, ut per eum foetus, dum est in utero, nutriatur.
</p>
      </div2>

<div2>
        <head> CAPUT XI. <hi>De intestinis in homine, eorumque usu.</hi> </head>
<p>Sequitur necessario, ut de internis quoque visceribus
dicere incipiam: quibus non pulchritudo, quia
sunt abdita, sed utilitas incredibilis attributa est,
quoniam opus fuerat, ut terrenum hoc corpus succo
aliquo de cibis ac potibus aleretur, sicut terra ipsa
imbribus ac pruinis. Providentissimus artifex in medio
ejus receptaculum cibis fecit, quibus concoctis et
liquefactis, vitales succos membris omnibus dispertiret.
Sed cum homo constet ex corpore atque anima,
illud quod supra dixi receptaculum, soli corpori
praestat alimentum: animae vero aliam sedem dedit.
Fecit enim genus quoddam viscerum molle atque
<pb n="0048B"/>
rarum, quod pulmonem vocamus, in quod spiritus
reciproca vicissitudine commearet; eumque non in
uteri modum finxit, ne effunderetur simul spiritus,
aut inflaret simul. Ideoque ne plenum quidem viscus
effecit, sed inflabile, atque aeris capax; ut paulatim
<pb n="0049A"/>
 spiritum reciperet, dum vitalis ventus per illam
spargitur raritatem, et eumdem rursus paulatim redderet,
dum se ex illo explicat. Ipsa enim vicissitudo
flandi et spirandi, respirandique tractus, vitam sustentat
in corpore.</p>
<p>Quoniam ergo duo sunt in homine receptacula,
unum aeris, quod alit animam, alterum ciborum,
quod alit corpus, ut flecti cervix, ac moveri facile
possit, duas esse per collum fistulas necesse est, cibalem,
ac spiritalem, quarum superior ab ore ad
ventrem ferat, inferior a naribus ad pulmonem. Quarum
ratio, et natura diversa est. Ille enim qui est ab
ore transitus, mollis effectus est, et qui semper clausus
cohaereat sibi, sicut os ipsum; quoniam potus,
et cibus, dimota et patefacta gula, quia corporales
<pb n="0049B"/>
sunt, spatium sibi transmeandi faciunt. Spiritus contra,
qui est incorporalis, ac tenuis, quia spatium
sibi facere non poterat, accepit viam patentem, quae
<pb n="0050A"/>
vocatur gurgulio. Is constat ex ossibus flexuosis ac
mollibus, quasi ex annulis in cicutae modum invicem
compactis et cohaerentibus; patetque semper hic
transitus. Nullam enim requiem meandi habere spiritus
potest, quia is, qui semper commeat, demissa
utiliter de cerebro membri portione, cui uva nomen
est, velut occursu quodam refraenatur, ne aut teneritudinem
domicilii cum impetu veniens attracta pestilenti
aura corrumpat, aut totam nocendi violentiam
internis receptaculis perferat. Ideoque etiam nares
breviter sunt apertae, quae idcirco sic nominantur,
quia per eas vel odor, vel spiritus nare non desinit,
quae sunt hujus fistulae quasi ostia. Tamen haec fistula
spiritalis non tantum ad nares, verum ad os quoque
interpatet in extremis palati regionibus, ubi se colles
faucium spectantes uvam tollere incipiunt in tumorem.
<pb n="0050B"/>
Cujus rei causa et ratio non obscura est; loquendi
enim facultatem non haberemus, si, ut gulae
iter ad os tantum, ita gurgulio ad nares tantum pateret,
<pb n="0051A"/>
 nec procedens ex eo spiritus efficere vocem
sine linguae ministerio posset.</p>
<p>Aperuit igitur viam voci divina solertia ex illa
fistula spiritali, ut posset lingua ministerio suo
fungi, et vocis ipsius inoffensum tenorem pulsibus
suis in verba concidere. Qui meatus, si aliquo modo
interceptus sit, mutum faciat necesse est. Errat enim
profecto quisquis aliam causam putat, cur homines
muti sint. Non enim (ut vulgo creditur) vinctam gerunt
linguam: sed ii vocalem illum spiritum per nares
quasi mugientes profundunt, quod voci transitus
ad os aut nullus omnino est, aut non sic patens ut
plenam vocem possit emittere. Quod plerumque natura
fit; aliquando etiam casu accidit, ut morbo aliquo
hic aditus obseptus vocem non transmittat ad
<pb n="0051B"/>
linguam, faciatque de loquentibus mutos. Quod cum
acciderit, auditum quoque obstrui necesse est; ut
quia vocem emittere non potest, ne admittere quidem
possit. Loquendi ergo causa patefactus est hic
meatus. Illud quoque praestat, ut in lavacris celebrandis,
quia nares calorem ferre non possunt, aer
fervens ore ducatur; item, si forte spiramenta narium
frigoris pituita praecluserit, per os auram trahere
possimus, ne obstructa meandi facultate, spiritus
stranguletur. Cibi vero in alvum recepti, et cum
potus humore permixti, cum jam calore percocti fuerint,
eorum succus inenarrabili modo per membra
<pb n="0052A"/>
diffusus, irrigat universum corpus, et vegetat.</p>
<p>Intestinorum quoque multiplices spirae, ac longitudo
in se convoluta, et uno tamen substricta vinculo,
quam mirificum Dei opus est? Nam ubi maceratos ex
se cibos alvus emiserit, paulatim per illos internorum
anfractus extruduntur, ut quidquid ipsis inest succi,
quo corpus alitur, membris omnibus dividatur. Et
tamen necubi forte obhaereant, ac resistant, quod
fieri poterat, propter ipsorum voluminum flexiones
in se saepe redeuntes, et fieri sine pernicie non poterat,
oblevit ea intrinsecus crassiore succo, ut purgamenta
illa ventris ad exitus suos facilius per lubricum
niterentur. Illa quoque ratio subtilissima est,
quod vesica, cujus usum volucres non habent, cum
sit ab intestinis separata, nec ullam habeat fistulam,
<pb n="0052B"/>
qua ex illis urinam trahat, completur tamen, et humore
distenditur. Id quomodo fiat, non est difficile
pervidere, intestinorum enim partes, quae ab alvo cibum
potumque suspiciunt, patentiores sunt quam
caeterae spirae, et multo tenuiores. Hae vesicam circumplectuntur,
et continent: ad quas partes cum
potus et cibus mixta pervenerint, fimum quidem
crassius fit, et transmeat, humor autem omnis per
illam teneritudinem percolatur, eumque vesica, cujus
aeque tenuis subtilisque membrana est, absorbet, et
colligit, ut foras, qua natura exitum patefecit, emittat.
</p>
      </div2>

<div2>
        <head> CAPUT XII. <hi>De utero, et conceptione, atque sexibus.</hi> </head>
<p>De utero quoque et conceptione, quoniam de internis
loquimur, dici necesse est, ne quid praeterisse
videamur: quae quanquam in operto latent, sensum
tamen atque intelligentiam latere non possunt. Vena
in maribus, quae seminium continet, duplex est,
paulo interior quam illud humoris obscoeni receptaculum.
Sicut enim renes duo sunt, ita testes, ita et
venae seminales duae, in una tamen compage cohaerentes;
quod videmus in corporibus animalium, cum
interfecta patefiunt: sed illa dexterior masculinum
<pb n="0053B"/>
continet semen, sinisterior foemininum; et omnino
<pb n="0054A"/>
in toto corpore pars dextra masculina est, sinistra
vero foeminina. Ipsum semen quidam putant ex medullis
tantum, quidam ex omni corpore ad venam
genitalem confluere, ibique concrescere. Sed hoc, humana
mens, quomodo fiat, non potest comprehendere.
Item in foeminis uterus in duas se dividit partes,
quae in diversum diffusae ac reflexae, circumplicantur,
sicut arietis cornua. Quae pars in dextram
retorquetur, masculina est; quae in sinistram foeminina.</p>
<p>Conceptum igitur Varro et Aristoteles sic fieri arbitrantur.
Aiunt non tantum maribus inesse semen,
verum etiam foeminis, et inde plerumque matribus
<pb n="0054B"/>
similes procreari: sed earum semen sanguinem esse
<pb n="0055A"/>
 purgatum, quod si recte cum virili mixtum sit, utraque
concreta et simul coagulata informari: et primum
quidem cor hominis effingi, quod in eo sit et
vita omnis et sapientia; denique totum opus quadragesimo
die consummari. Ex abortionibus haec fortasse
collecta sunt. In avium tamen foetibus primum
oculos fingi dubium non est, quod in ovis saepe deprehendimus.
Unde fieri non posse arbitror, quin
fictio a capite sumat exordium.</p>
<p>Similitudines autem in corporibus filiorum sic fieri
putant. Cum semina inter se permixta coalescunt, si
virile superaverit, patri similem provenire, seu marem,
<pb n="0055B"/>
seu foeminam; si muliebre praevaluerit, progeniem
<pb n="0056A"/>
cujusque sexus ad imaginem respondere maternam.
Id autem praevalet e duobus, quod fuerit uberius;
alterum enim quodammodo amplectitur et includit:
hinc plerumque fieri, ut unius tantum lineamenta
praetendat. Si vero aequa fuerit ex pari semente permixtio,
figuras quoque misceri; ut soboles illa communis,
aut neutrum referre videatur, quia totum ex
altero non habet, aut utrumque, quia partem de singulis
mutuata est. Nam in corporibus animalium videmus,
aut confundi parentum colores, ac fieri tertium
neutri generantium simile; aut utriusque sic exprimi,
ut discoloribus membris per omne corpus concors mixtura
<pb n="0056B"/>
varietur. Dispares quoque naturae hoc modo
<pb n="0057A"/>
 fieri putantur. Cum forte in laevam uteri partem masculinae
stirpis semen inciderit, marem quidem gigni
opinatio est; sed quia sit in foeminina parte conceptus,
aliquid in se habere foemineum, supra quam decus
virile patiatur; vel formam insignem, vel nimium
candorem, vel corporis levitatem, vel artus delicatos,
vel staturam brevem, vel vocem gracilem, vel animum
imbecillum, vel ex his plura. Item, si partem in
dextram semen foeminini sexus influxerit, foeminam
quidem procreari: sed quoniam in masculina parte
concepta sit, habere in se aliquid virilitatis, ultra
quam sexus ratio permittat; aut valida membra, aut
immoderatam longitudinem, aut fuscum colorem, aut
hispidam faciem, aut vultum indecorum, aut vocem
robustam, aut animum audacem, aut ex his plura.</p>
<p>Si vero masculinum in dexteram, foemininum in
<pb n="0057B"/>
sinistram pervenerit, utrosque foetus recte provenire;
ut et foeminis per omnia naturae suae decus constet, et
maribus tam mente, quam corpore robur virile servetur.
Istud vero ipsum quam mirabile institutum
Dei, quod ad conservationem generum singulorum,
duos sexus maris ac foeminae machinatus est; quibus
inter se per voluptatis illecebras copulatis, successiva
soboles pareretur, ne omne genus viventium conditio
mortalitatis extingueret. Sed plus roboris maribus attributum
est, quo facilius ad patientiam jugi maritalis
foeminae cogerentur. Vir itaque nominatus est, quod
major in eo vis est, quam in foemina; et hinc
virtus nomen accepit. Item mulier (ut Varro interpretatur)
<pb n="0057C"/>
a mollitie, immutata et detracta littera,
<pb n="0058A"/>
velut mollier; cui suscepto foetu, cum partus appropinquare
jam coepit, turgescentes mammae dulcibus
succis distenduntur, et ad nutrimenta nascentis fontibus
lacteis foecundum pectus exuberat. Nec enim
decebat aliud quam ut sapiens animal a corde alimoniam
duceret. Idque ipsum solertissime comparatum
est, ut candens ac pingui humor teneritudinem
novi corporis irrigaret, donec ac capiendos fortiores
cibos, et dentibus instruatur, et viribus roboretur.
Sed redeamus ad propositum, ut caetera, quae supersunt
breviter explicemus.
</p>
      </div2>

<div2>
        <head>CAPUT XIII. <hi>De Membris inferioribus.</hi> </head>
<p>Poteram nunc ego ipsorum quoque genitalium
<pb n="0058B"/>
membrorum mirificam rationem tibi exponere, nisi
me pudor ab hujusmodi sermone revocaret: itaque
a nobis indumento verecundiae, quae sunt pudenda
velentur. Quod ad hanc rem attinet, queri satis est
homines impios, ac profanos, summum nefas admittere,
qui divinum et admirabile Dei opus, ad propagandam
successionem inexcogitabili ratione provisum
et effectum, vel ad turpissimos quaestus, vel ad obscoenae
libidinis pudenda opera convertunt; ut jam
nihil aliud ex re sanctissima petant, quam inanem et
sterilem voluptatem. Quid reliquae corporis partes,
num carent ratione, ac pulchitudine? Conglobata in
nates caro, quam sedendi officio apta! et eadem firmior,
quam in caeteris membris, ne premente corporis
<pb n="0058C"/>
mole ossibus cederet. Item foeminum deducta, et latioribus
<pb n="0059A"/>
 toris valida longitudo, quo facilius onus corporis
sustineret: quam paulatim deficientem in angustum
genua determinant, quorum decentes nodi
flexuram pedibus, ad gradiendum sedendumque aptissimam,
praebent. Item crura non aequali modo
ducta, ne indecens habitudo deformaret pedes, sed
teretibus suris clementer extantibus, sensimque tenuatis,
et firmata sunt et ornata.</p>
<p>In plantis vero eadem quidem, sed tamen longe
dispar, quam in manibus ratio est: quae quoniam
totius corporis quasi fundamenta sunt, mirificus eas
artifex non rotunda specie, ne homo stare non posset,
aut aliis ad standum pedibus indigeret, sicut
quadrupedes, sed porrectiores, longioresque formavit,
ut stabile corpus efficerent planitie sua; unde
<pb n="0059B"/>
illis inditum nomen est. Digiti aeque totidem, quot in
manibus, speciem magis, quam usum majorem praeferentes,
ideoque et juncti, et breves, et gradatim
compositi: quorum qui est maximus, quoniam illum
sicut in manu discerni a caeteris opus non erat, ita
in ordinem redactus est, ut tamen ab aliis magnitudine,
<pb n="0060A"/>
ac modico intervallo distare videatur. Haec eorum
speciosa germanitas, non levi adjumanto nisum
pedum firmat; concitari enim ad cursum non possumus
nisi, digitis in humum pressis soloque nitentibus,
impetum saltumque capiamus. Explicasse videor
omnia, quorum ratio intelligi potest. Nunc ad
ea venio, quae vel dubia vel obscura sunt.
</p>
      </div2>

<div2>
        <head>CAPUT XIV. <hi>De intestinorum quorumdam ignota ratione.</hi> </head>
<p>Multa esse constat in corpore, quorum vim, rationemque
perspicere nemo, nisi qui fecit, potest. An
aliquis enarrare se putat posse quid utilitatis, quid
effectus habeat tenuis membrana illa perlucens, qua
circumretitur alvus, ac tegitur? Quid renum gemina
<pb n="0060B"/>
similitudo? quos ait Varro ita dictos, quod rivi ab
his obscoeni humoris oriantur: quod est longe secus,
quia spinae altrinsecus supini cohaerent, et sunt ab intestinis
separati. Quid splen? quid jecur? quae viscera
quasi ex conturbato sanguine videntur esse concreta:
quid fellis amarissimus liquor? quid globus cordis?
<pb n="0061A"/>
 Nisi forte illis credendum putabimus, qui affectum
iracundiae in felle constitutum putant, pavoris in
corde, in splene laetitiae. Ipsius autem jecoris officium
volunt esse, ut cibos in alvo concoquat amplexu et
calefactu suo: quidam libidines rerum venerearum
in jecore contineri arbitrantur.</p>
<p>Primum ista perspicere acumen humani sensus non
potest, quia horum officia in operto latent, nec usus
suos patefacta demonstrant. Nam si ita esset, fortasse
placidiora quaeque animalia, vel nihil fellis omnino,
vel minus haberent, quam ferae; timidiora plus cordis,
salaciora plus jecoris, lasciviora plus splenis
habuissent. Sicuti igitur nos sentimus audire auribus,
oculis cernere, naribus odorare: ita profecto sentiremus,
nos felle irasci, jecore cupere, splene gaudere.
Cum autem, unde affectus isti veniant, minime sentiamus,
<pb n="0061B"/>
fieri potest, et aliunde veniant, et aliud viscera
illa, quam suspicamur, efficiant. Nec tamen
convincere possumus, falsa illos, qui haec disputant,
<pb n="0062A"/>
dicere. Sed omnia, quae ad motus animi animaeque
pertineant, tam obscurae altaeque rationis esse arbitror,
ut supra hominem sit, ea liquido pervidere. Id
tamen certum et indubitatum esse debet, tot res, tot
viscerum genera, unum et idem habere officium, ut
animam contineant in corpore. Sed quid proprie muneris
singulis sit injunctum, quis scire, nisi artifex,
potest, cui soli opus suum notum est?
</p>
      </div2>

<div2>
        <head>CAPUT XV. <hi>De Voce.</hi> </head>
<p>De voce autem quam rationem reddere possumus?
Grammatici quidem ac philosophi vocem esse definiunt,
aerem spiritu verberatum: unde verba sunt nuncupata,
quod perspicue falsum est. Non enim vox
extra os gignitur, sed intra; et ideo verisimilior est
<pb n="0062B"/>
illa sententia, stipatum spiritum, cum obstantia faucium
fuerit illisus, sonum vocis exprimere: veluti
cum in patentem cicutam, labroque subjectam demittimus

<pb n="0063A"/>
 spiritum, et is cicutae concavo repercussus ac
revolutus a fundo, dum ad descendentem occursu suo
redit, ad exitum nitens, sonum gignit, et in vocalem
spiritum resiliens per se ventus animatur. Quod quidem
an verum sit, Deus artifex viderit. Videtur enim
non ab ore, sed ab intimo pectore vox oriri. Denique
et ore clauso, ex naribus emittitur sonus qualis potest.
Praeterea et maximo spiritu, quo anhelamus, vox
non efficitur, et levi, et non coarctato spiritu, quoties
volumus, efficitur. Non est igitur comprehensum,
quemodo fiat, aut quid sit omnino. Nec me
nunc in Academiae sententiam delabi putes, quia
non omnia sunt incomprehensibilia. Ut enim fatendum
est multa nesciri, quae voluit Deus intelligentiam
hominis excedere: sic tamen multa esse, quae
<pb n="0063B"/>
possint et sensibus percipi, et ratione comprehendi.
Sed erit, nobis contra philosophos integra disputatio.
Conficiamus igitur spatium, quod nunc decurrimus.</p>
</div2>

<div2>
        <head> CAPUT XVI. <hi>De mente, et ejus sede.</hi> </head>
<p>Mentis quoque rationem incomprehensibilem esse
quis nesciat, nisi qui omnino illam non habet, cum
ipsa mens quo loco sit, aut cujusmodi, nesciatur?
Varia ergo a philosophis de natura ejus ac loco disputata
sunt. At ego non dissimulabo, quid ipse sentiam;
non quia sic esse affirmem (quod est insipientis
in re dubia facere), sed ut exposita rei difficultate,
intelligas, quanta sit divinorum operum magnitudo.
Quidam sedem mentis in pectore esse voluerunt.
Quod si ita est, quanto tandem miraculo dignum
est, rem in obscuro ac tenebroso habitaculo
sitam, in tanta rationis atque intelligentiae luce versari?
<pb n="0064B"/>
tum quod ad eam sensus ex omni corporis parte
conveniunt, ut in qualibet regione membrorum praesens
esse videatur. Alii sedem ejus in cerebro esse
<pb n="0065A"/>
 dixerunt. Et sane argumentis probabilibus usi sunt:
oportuisse scilicet, quod totius corporis regimen haberet
potius in summo, tamquam in arce habitare; nec
quidquam esse sublimius, quam id, quod universum
ratione moderetur, sicut ipse mundi dominus et
rector in summo est. Deinde quod sensus omnis, id
est audiendi, et videndi, et odorandi ministra membra
in capite sint locata, quorum omnium viae non ad
pectus, sed ad cerebrum ferant: alioqui necesse nos
esset tardius sentire, donec sentiendi facultas longo
itinere per collum ad pectus usque descenderet. Ii vero
aut non multum, aut fortasse non errant.</p>
<p>Videtur enim mens, quae dominatum corporis tenet,
in summo capite constituta, tamquam in coelo Deus:
sed cum in aliqua sit cogitatione, commeare ad pectus,
<pb n="0065B"/>
et quasi ad secretum aliquod penetrale secedere,
ut consilium, tamquam ex thesauro recondito, eliciat
ac proferat; ideoque cum intenti ad cogitandum
sumus, et cum mens occupata in altum se abdiderit,
neque audire quae circumsonant, neque videre, quae
obstant, solemus. Id vero sive ita est, admirandum
profecto est, quomodo id fiat, cum ad pectus ex cerebro
nullum iter pateat. Sin autem non est ita, tamen
nihilominus admirandum est, quod divina nescio qua
ratione fiat, ut ita esse videatur. An potest aliquis
non admirari, quod sensus ille vivus atque coelestis,
qui mens, vel animus nuncupatur, tantae mobilitatis
est, ut ne tum quidem, cum sopitus est, conquiescat;
<pb n="0065C"/>
tantae celeritatis, ut uno temporis puncto coelum
<pb n="0066A"/>
omne collustret, et si velit, maria pervolet, terras, ac
urbes peragret, omnia denique, quae libuerit, quamvis
longe lateque summota sint, in conspectu sibi ipse
constituat.</p>
<p>Et miratur aliquis, si divina mens Dei per universas
mundi partes intenta discurrit, et omnia regit,
omnia moderatur, ubique praesens, ubique diffusa;
cum tanta sit vis ac potestas mentis humanae intra
mortale corpus inclusae ut ne septis quidem gravis
hujus ac pigri corporis, cui alligata est, coerceri ullo
pacto possit, quominus sibi liberam vagandi facultatem,
quietis impatiens, largiatur? Sive igitur in
capite mens habitat, sive in pectore, potestne aliquis
comprehendere, quae vis rationis efficiat, ut sensus
ille incomprehensibilis aut in medulla cerebri haereat,
<pb n="0066B"/>
aut in illo sanguine bipartito, qui est inclusus in
corde? ac non ex eo ipso colligat, quanta sit Dei potestas,
quod animus se ipsum non videt, aut qualis,
aut ubi sit; nec si videat, tamen perspicere possit, quo
pacto rei corporali res incorporalis adjuncta sit? Sive
etiam mentis locus nullus est, sed per totum corpus
sparsa discurrit, quod et fieri potest, et a Xenocrate
Platonis discipulo disputatum est, siquidem sensus
in qualibet parte corporis praesto est, nec quid sit
mens ista, nec qualis, intelligi potest, cum sit natura
ejus tam subtilis ac tenuis, ut solidis visceribus infusa,
vivo, et quasi ardenti sensu, membris omnibus
misceatur.</p>
<p>
          <pb n="0066C"/>Illud autem cave, ne unquam simile veri putaveris,
<pb n="0067A"/>
 quod Aristoxenus dixit: Mentem omnino nullam esse,
sed quasi harmoniam in fidibus, ex constructione
corporis, et compagibus viscerum vim sentiendi existere.
Musici enim intentionem concentumque nervorum
in integros modos, sine ulla offensione consonantium,
harmoniam vocant. Volunt igitur animum
simili ratione constare in homine, qua et concors
modulatio constat in fidibus; scilicet, ut singularum
corporis partium firma conjunctio, membrorumque
omnium consentiens in unum vigor, motum illum
sensibilem faciat, animumque concinnet, sicut sunt
nervi bene intenti ad conspirantem sonum. Et sicut
in fidibus, cum aliquid aut interruptum, aut relaxatum
est, omnis canendi ratio turbatur, et solvitur: ita in
corpore, cum pars aliqua membrorum duxerit vitium,
destrui universa, corruptisque omnibus atque turbatis,
<pb n="0067B"/>
occidere sensum, eamque mortem vocari. Verum ille,
si quidquam mentis habuisset, non harmoniam de fidibus
ad hominem transtulisset. Non enim canere
sua sponte fides possunt, ut sit ulla in his comparatio
ac similitudo viventis. Animus autem sua sponte et
cogitat, et movetur. Quod si quid in nobis harmoniae
simile esset, ictu moveretur externo, sicut nervi
manibus, qui sine tactu artificis pulsuque digitorum,
muti atque inertes jacent. Sed nimirum pulsandus ille
manu fuit, ut aliquando sentiret; quia mens ejus ex
membris male compacta torpebat.
</p>
      </div2>

<div2>
        <head> CAPUT XVII. <hi>De Anima, deque ea sententia philosophorum.</hi> </head>
<p>Superest de anima dicere; quamquam percipi ratio
ejus et natura non possit. Nec ideo tamen immortalem
esse animam non intelligimus; quoniam quidquid
viget, moveturque per se semper, nec videri, aut
tangi potest, aeternum sit necesse est. Quid autem sit
anima, nondum inter philosophos convenit, nec unquam
fortasse conveniet. Etenim alii sanguinem esse
dixerunt, alii ignem, alii ventum; unde anima, vel
animus nomen accepit, quod Graece ventus <foreign xml:lang="greek">ἄνεμος</foreign> dicitur;
nec illorum tamen quisquam dixisse aliquid videtur.
Non enim, si anima sanguine aut per vulnus
effuso, aut febrium calore consumpto, videtur extingui,
continuo in materia sanguinis animae ratio ponenda
<pb n="0068B"/>
est: veluti si veniat in quaestionem, lumen quo
utimur, quid sit, et respondeatur oleum esse, quoniam
consumpto illo, lumen extinguitur; cum sint
utique diversa, sed alterum sit alterius alimentum.
Videtur ergo anima similis esse lumini, quae non ipsa
sit sanguis, sed humore sanguinis alatur, ut lumen
oleo.</p>
<p>Qui autem ignem putaverunt, hoc usi sunt argumento,
quod praesente anima corpus caleat, recedente
frigescat. Sed ignis et sensu indiget, et videtur,
et tactu comburit. Anima vero et sensu aucta est, et
<pb n="0069A"/>
 videri non potest, et non adurit. Unde apparet, animam
nescio quid esse Deo simile. At illi, qui ventum
putant, hoc falluntur, quod ex aere spiritum ducentes,
vivere videamur. Varro ita definit: <hi> « Anima est aer
conceptus ore, tepefactus in pulmone, fervefactus in
corde, diffusus in corpus. » </hi> Haec apertissime falsa sunt.
Neque enim tam obscuram nobis hujusmodi dico esse
rationem, ut ne hoc quidem intelligamus, quid verum
esse non possit. An si mihi quis dixerit, aeneum
esse coelum, aut vitreum, aut, ut Empedocles ait,
aerem glaciatum, statimne assentiar, quia coelum ex
qua materia sit ignorem? sicut enim hoc nescio,
ita illud scio. Anima ergo non est aer ore conceptus,
quia multo prius gignitur anima, quam concipi aer
ore possit. Non enim post partum insinuatur in corpus,
<pb n="0069B"/>
ut quibusdam philosophis videtur, sed post
conceptum protinus, cum foetum in utero necessitas
divina formavit; quia adeo vivit intra viscera genitricis,
ut et incremento augeatur, et crebris pulsibus
gestiat emicare. Denique abortum fieri necesse est,
si fuerit animal intus extinctum. Caeterae definitionis
partes eo spectant, ut illis novem mensibus, quibus
<pb n="0070A"/>
in utero fuimus, mortui fuisse videamur. Nulla ergo
ex his tribus vera sententia est. Nec tamen in tantum
falsos esse dicendum est, qui haec senserunt,
ut omnino nihil dixerint; nam et sanguine simul, et
calore, et spiritu vivimus. Sed cum constet anima
in corpore his omnibus adunatis, non expresserunt
proprie quid esset, quia tam non potest exprimi,
quam videri.
</p>
      </div2>

<div2>
        <head>CAPUT XVIII. <hi>De anima et animo, eorumque affectionibus.</hi> </head>
<p>Sequitur alia, et ipsa inextricabilis quaestio:
idemne sit anima, et animus; an vero aliud sit illud,
quo vivimus, aliud autem, quo sentimus et sapimus.
Non desunt argumenta in utramque partem. Qui
<pb n="0070B"/>
enim unum esse dicunt, hanc rationem sequuntur,
quod neque vivi sine sensu possit, neque sentiri
sine vita; ideoque non posse esse diversum id,
quod non potest separari, sed quidquid est illud,
et vivendi officium, et sentiendi habere rationem.
Idcirco animum et animam indifferenter appellant
duo Epicurei poetae. Qui autem dicunt esse diversa,
<pb n="0071A"/>
 sic argumentantur: ex eo posse intelligi, aliud esse
mentem, aliud animam, quia incolumi anima mens
possit extingui, quod accidere soleat insanis; item,
quod anima morte sopiatur, animus somno, et quidem
sic, ut non tantum, quid fiat, aut ubi sit,
ignoret, sed etiam rerum falsarum contemplatione
fallatur. Quod ipsum quomodo fiat, non potest pervideri;
cur fiat, potest. Nam requiescere nullo pacto
possumus, nisi mens visionum imaginibus occupata
teneatur. Latet autem mens oppressa somno,
tamquam ignis obducto cinere sopitus, quem si paululum
commoveris, rursus ardescit, et quasi evigilat.
Avocatur ergo simulacris, donec membra sopore
irrigata vegetentur; corpus enim, vigilante
sensu, licet jaceat immobile, tamen non est quietum,
<pb n="0071B"/>
quia flagrat in eo sensus, et vibrat, ut flamma,
et artus omnes ad se adstrictos tenet.</p>
<p>Sed postquam mens ad contemplandas imagines
ab intentione traducta est, tunc demum corpus omne
resolvitur in quietem. Traducitur autem mens cogitatione
caeca, cum cogentibus tenebris secum tantummodo
esse coeperit: dum intenta est in ea, de
<pb n="0072A"/>
quibus cogitat, repente somnus obrepit, et in species
proximas sensim ipsa cogitatio declinat: sic ea,
quae sibi ante oculos posuerat, videre quoque incipit.
Deinde procedit ulterius, et sibi avocamenta
invenit, ne saluberrimam quietem corporis interrumpat.
Nam ut mens per diem veris visionibus avocatur,
ne obdormiat, ita falsis nocte, ne excitetur.
Nam si nullas imagines cernat, aut vigilare illam
necesse erit, aut perpetua morte sopiri. Dormiendi
ergo causa tributa est a Deo ratio somniandi; et quidem
in commune universis animantibus: sed illud
homini praecipue, quod cum eam rationem Deus
quietis causa daret, facultatem sibi reliquit docendi
hominem futura per somnium. Nam et historiae saepe
testantur extitisse somnia, quorum praesens et admirabilis
<pb n="0072B"/>
fuerit eventus; et responsa vatum nostrorum
ex parte somnii constiterunt. Quare neque semper
vera sunt, neque semper falsa, Virgilio teste,
qui duas portas voluit esse somniorum. Sed quae falsa
sunt, dormiendi causa videntur; quae vera, immittuntur
a Deo, ut imminens bonum aut malum
hac revelatione discamus.
</p>
      </div2>

<div2>
        <head> CAPUT XIX. <hi>De anima, eaque a Deo data.</hi> </head>
<p>Illud quoque venire in quaestionem potest, utrumne
anima ex patre, an potius ex matre, an vero ex utroque
generetur. Sed ego id in eo jure ab ancipiti vendico.
Nihil enim ex his tribus verum est, quia neque
ex utroque, neque ex alterutro seruntur animae. Corpus
enim ex corporibus nasci potest, quoniam confertur
aliquid ex utroque; de animis anima non potest,
quia ex re tenui et incomprehensibili nihil potest decedere.
Itaque serendarum animarum ratio uni ac
soli Deo subjacet.
<l>Denique, coelesti sumus omnes semine oriundi:</l>
<l>Omnibus ille idem pater est,</l>

<pb n="0073B"/>
ut ait Lucretius. Nam de mortalibus non potest quidquam
nisi mortale generari. Nec putari pater debet,
qui transfudisse, aut inspirasse animam de suo nullo
modo sentit; nec, si sentiat, quando tamen, aut
quomodo id fiat, habet animo comprehensum.</p>
<p>Ex quo apparet, non a parentibus dari animas,
sed ab uno eodemque omnium Deo patre, qui legem
rationemque nascendi tenet solus, siquidem solus efficit.
Nam terreni parentis nihil est, nisi ut humorem
<pb n="0074A"/>
corporis, in quo est materia nascendi, cum sensu voluptatis
emittat, vel recipiat; et citra hoc opus homo
resistit, nec amplius quidquam potest: et ideo nasci
sibi filios optant, quia non ipsi faciunt. Caetera jam
Dei sunt omnia, scilicet conceptus ipse, et corporis
informatio, et inspiratio animae, et partus incolumis,
et quaecumque deinceps ad hominem conservandum
valent; illius munus est, quod spiramus, quod vivimus,
quod vigemus. Nam praeterquam quod ipsius
beneficio incolumes sumus corpore, et quod victum
nobis ex variis rebus subministrat, sapientiam quoque
homini tribuit, quam terrenus pater dare nullo modo
potest. Ideoque et de sapientibus stulti, et de stultis
sapientes saepe nascuntur; quod quidam fato, ac sideribus
assignant. Sed non est nunc locus de fato disserendi.
<pb n="0074B"/>
Hoc dicere satis est, quod etiamsi astra efficientiam
rerum continent, nihilominus a Deo omnia
fieri certum est, qui astra ipsa et fecit, et ordinavit.
Inepti ergo, qui hanc potestatem Deo detrahunt, et
operi ejus attribuunt.</p>
<p>Hoc igitur Dei munere coelesti atque praeclaro, an
utamur, an non utamur, in nostra esse voluit potestate.
Hoc enim concesso, ipsum hominem virtutis sacramento
religavit, quo vitam posset adipisci. Magna
<pb n="0075A"/>
 est enim vis hominis, magna ratio, magnum sacramentum:
a quo si quis non defecerit, nec fidem suam
devotionemque prodiderit; hic beatus, hic denique
(ut breviter finiam) similis Deo sit necesse est. Errat
enim quisquis hominem carne metitur. Nam corpusculum
hoc, quo induti sumus, hominis receptaculum
est. Nam ipse homo neque tangi, neque aspici,
neque comprehendi potest, quia latet intra hoc quod videtur.
Qui si delicatus magis ac tener in hac vita fuerit,
quam ratio ejus exposcit, si virtute contempta, desideriis
se carnis addixerit, cadet, et premetur in terram.
Sin autem (ut debet) statum suum, quem rectum
recte sortitus est, prompte constanterque defenderit,
<pb n="0076A"/>
si terrae, quam calcare ac vincere debet, non
servierit, vitam merebitur sempiternam.</p>
</div2>

<div2>
        <head>CAPUT XX. <hi>De seipso, et veritate.</hi> </head>
<p>Haec ad te, Demetriane, interim paucis, et obscurius
fortasse quam decuit, pro rerum ac temporis
necessitate peroravi; quibus contentus esse debebis,
plura, et meliora laturus, si nobis indulgentia coelitus
venerit. Tunc ergo te ad verae philosophiae doctrinam,
et planius, et verius cohortabor. Statui enim,
quam multa potero, litteris tradere, quae ad vitae
beatae statum spectent; et quidem contra philosophos,
<pb n="0077A"/>
 quoniam sunt ad perturbandam veritatem perniciosi
et graves. Incredibilis enim vis eloquentiae, et
argumentandi disserendique subtilitas, quemvis facile
deceperit: quos partim nostris armis, partim vero
ex ipsorum inter se concertatione sumptis revincemus;
ut appareat, eos induxisse potius errorem,
quam sustulisse.</p>
<p>Fortasse mireris, quod tantum facinus audeam.
Patiemurne igitur extingui, aut opprimi veritatem?
Ego vero libentius vel sub hoc onere defecerim. Nam
si Marcus Tullius, eloquentiae ipsius unicum exemplar,
ab indoctis et ineloquentibus, qui tamen pro
vero nitebantur, saepe superatus est, cur desperemus
veritatem ipsam contra fallacem captiosamque facundiam
sua propria vi et claritate valituram? Illi quidem
<pb n="0078A"/>
sese patronos veritatis profiteri solent: sed quis
potest eam rem defendere, quam non didicit, aut illustrare
apud alios, quod ipse non novit? Magnum
videor polliceri: sed coelesti opus est munere, ut
nobis facultas ac tempus ad proposita persequenda
tribuatur. Quod si vita est optanda sapienti, profecto
nullam aliam ob causam vivere optaverim, quam ut
aliquid efficiam quod vita dignum sit, et quod utilitatem
legentibus, etsi non ad eloquentiam, quia tenuis
in nobis facundiae rivus est ad vivendum tamen
afferat: quod est maxime necessarium. Quo perfecto,
satis me vixisse arbitrabor, et officium hominis implesse,
si labor meus aliquos homines ab erroribus
liberatos ad iter coeleste direxerit.

</p>
      </div2>
</body>
  </text>
</TEI>
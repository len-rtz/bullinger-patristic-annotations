<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Quomodo substantiae bonae sint</title>
              <author ref="http://viaf.org/viaf/100218964">Boetius<date>480-525</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1847</date>
              </publicationStmt>
          <seriesStmt>
           <title>Patrologia Latina, vol. 64</title>
           <idno>Boetiu.QuSuBoS</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>Quomodo substantiae bonae sint</head>
<p>
          <pb n="1311A"/>Postulas ut, ex hebdomadibus nostris, ejus quaestionis
obscuritatem, quae continet modum quo substantiae
in eo quod sint, bonae sint, cum non sint
substantialia bona, digeram et paulo evidentius monstrem;
idque eo dicis esse faciendum, quod non sit
omnibus notum iter hujusmodi scriptionum. Tuus
vero testis ipse sum, quam haec vivaciter fueris ante
complexus. Hebdomadas vero ego mihi ipse commentor,
potiusque ad memoriam meam speculata
conservo, quam cuiquam participo, quorum lascivia
ac petulantia nihil a joco risuque patitur esse disjunctum.
Prohinc tu ne sis obscuritatibus brevitatis adversus,
quae cum sint arcani fida custodia, tum id
habent commodi, quod his solis, qui digni sunt, colloquuntur.
Ut igitur in mathematica fieri solet, caeterisque
<pb n="1311B"/>
etiam disciplinis, proposui terminos regulasque
quibus cuncta quae sequuntur efficiam. Communis
animi conceptio est enuntiatio, quam quisque
probat auditam. Harum duplex modus est: nam ita
una communis est, ut omnium hominum sit, velut si
hanc proponas: Si duobus aequalibus aequalia auferas,
quae relinquuntur aequalia esse; nullus id intelligens
neget. Alia vero est doctorum tantum, quae tamen ex
talibus communis animi conceptionibus venit, ut est:
Quae incorporalia sunt, in loco non esse, et caetera,
quae non vulgus, sed docti comprobant. Diversum
est, esse, et id quod est: ipsum enim esse nondum
est; at vero quod est, accepta essendi forma, est atque
consistit. Quod est, participare aliquo potest;
sed ipsum esse, nullo modo aliquo participat: fit
<pb n="1311C"/>
enim participatio cum aliquid jam est; est autem
aliquid, cum esse susceperit. Id quod est, habere aliquid
praeterquam quod ipsum est, potest; ipsum vero
esse, nihil aliud praeter se habet admixtum. Diversum
est, tantum esse aliquid, et esse aliquid in eo
quod est: illic enim accidens, hic substantia significatur.</p>
<p>Omne quod est, participat eo quod est esse, ut
sit; alio vero participat, ut aliquid sit: ac per hoc,
id quod est, participat eo quod est esse, ut sit; est
vero, ut participet alio quolibet. Omne simplex, esse
suum, et id quod est unum habet. Omni composito
aliud est esse, aliud ipsum est. Omnis diversitas discors,
similitudo vero appetenda est; et quod appetit
aliud, tale ipsum esse naturaliter ostenditur, quale
<pb n="1311D"/>
est illud hoc ipsum quod appetit. Sufficiunt igitur
quae praemisimus; a prudente vero rationis interprete
suis unumquodque aptabitur argumentis.</p>
<p>Quaestio vero hujusmodi est: Ea quae sunt, bona
sunt; tenet enim communis sententia doctorum, omne
quod est ad bonum tendere; omne autem tendit ad
<pb n="1312A"/>
simile: quae igitur ad bonum tendunt, bona ipsa sunt;
sed quemadmodum bona sint inquirendum est,
utrumne participatione, an substantia. Si participatione,
per se ipsa nullo modo bona sunt: nam quod
participatione album est, per se in eo quod ipsum
est, album non est, et de caeteris qualitatibus eodem
modo; si igitur participatione, bona sunt, ipsa per se
nullo modo bona sunt; sed concessum est. Non igitur
participatione sunt bona, sed substantia: quorum
vero substantia bona est, id quod sunt bona sunt, id
autem quod sunt habent ex eo quod est esse. Esse
igitur ipsorum bonum est: omnium igitur rerum
ipsum esse, bonum est. Sed si esse bonum est, ea
quae sunt, in eo quod sunt, bona sunt; idemque illis
est esse, quod bonum esse: substantialia igitur bona
sunt, quoniam non participant bonitatem. Quod si
<pb n="1312B"/>
ipsum esse in eis bonum est, non est dubium quin
substantialia, cum sint bona, primo sint bono similia,
ac per hoc, ipsum bonum erunt: nihil enim illi praeter
seipsum simile est; ex quo fit ut omnia quae
sunt, Deus sint, quod dictu nefas est. Non sunt igitur
substantialia bona, ac per hoc, non in his est esse
bonum; non sunt igitur, in eo quod sunt, bona: sed
nec participant bonitate, nullo enim modo ad bonum
tenderent; nullo igitur modo sunt bona.</p>
<p>Huic quaestioni talis poterit adhiberi solutio. Multa
sunt quae cum separari actu non possint, animo tamen
et cogitatione separantur, ut cum triangulum
vel caetera a subjecta materia nullus actus separat,
mente tamen segregans ipsum triangulum proprietatemque
<pb n="1312C"/>
ejus praeter materiam speculatur. Amoveamus
igitur primi boni praesentiam paulisper ex animo,
quod esse quidem constat, idque ex omnium
doctorum indoctorumque sententia, barbararum quoque
gentium religionibus cognosci potest. Hoc igitur
paulisper amoto, ponamus omnia esse, quae sunt,
bona; atque ea consideremus quemadmodum bona
esse possent, si a primo bono minime defluxissent.
Hinc intueor, aliud in eis esse, quod bona sunt, aliud
quod sunt: ponatur enim una eademque substantia
bona esse, alba, gravis, rotunda: tunc aliud esset
illa ipsa substantia, aliud ejus rotunditas, aliud color,
aliud bonitas; nam si haec singula idem essent
quod ipsa substantia, idem esset gravitas quod color,
quod bonum, et bonum quod gravitas; quod fieri
<pb n="1312D"/>
natura non sinit. Aliud igitur tunc in eis esset esse,
aliud aliquid esse; ac tunc bona quidem essent, esse
tamen ipsum minime haberent bonum. Igitur si ullo
modo essent non a bono, ac bona essent, ac non
idem essent quod bona, sed eis aliud esset esse,
aliud bonis esse; quod si nihil omnino aliud essent
<pb n="1313A"/>
nisi bona, neque gravia, neque colorata, neque spatii
dimensione distantia, nec ulla in eis qualitas esset,
nisi tantum bona essent, tunc non res, sed rerum viderentur
esse principium; nec potius viderentur,
sed videretur: unum enim solumque est hujusmodi,
quod tantum bonum, aliudque nihil sit; quae quoniam
non sunt simplicia, nec esse omnino poterant,
nisi ea id quod solum bonum est, esse voluisset. Idcirco
quoniam esse eorum a boni voluntate defluxit,
bona esse dicuntur; primum enim bonum quoniam
est, in eo quod est, bonum est; secundum vero bonum,
quoniam ex eo fluxit cujus ipsum esse bonum
est, ipsum quoque bonum est. Sed, ipsum esse omnium
rerum ex eo fluxit quod est primum bonum, et quod
bonum tale est, ut recte dicatur, in eo quod est, esse
<pb n="1313B"/>
bonum. Ipsum igitur esse eorum bonum est; tunc
enim, in eo quod essent, non essent bona, si a primo
bono minime defluxissent.</p>
<p>Qua in re soluta quaestio est: idcirco enim licet
in eo quod sunt, bona sunt, non sunt tamen similia
primo bono: quoniam non quoquo modo sint res,
ipsum esse earum bonum est; sed quoniam non potest
esse ipsum esse rerum, nisi a primo esse defluxerit,
id est a bono: idcirco ipsum esse bonum est,
neque est simile ei a quo est. Illud enim, quoquo
modo sit, bonum est, in eo quod est; non enim aliud
est praeterquam bonum; hoc autem, nisi ab illo esset,
bonum fortasse esse posset; sed bonum, in eo
quod est, esse non posset. Tunc enim participaret
forsitan bono; ipsum vero esse quod non haberent
<pb n="1313C"/>
a bono, bonum habere non possent. Igitur sublato ab
his primo bono mente et cogitatione, ista licet essent
bona, tamen, in eo quod essent, bona esse non possent;
<pb n="1314A"/>
et quoniam actu non potuere existere, nisi
illud ea quod vere bonum est, produxisset, idcirco
et esse eorum bonum est, et non est simile substantiali
bono id quod ab eo fluxit: et nisi ab eo fluxissent,
licet essent bona, tamen in eo quod sunt, bona
esse non possent; quoniam et praeter bonum et non
ex bono essent, cum illud ipsum bonum primum et
ipsum esse sit, et ipsum bonum, et ipsum esse bonum.
At nonne etiam alba, in eo quod sunt, alba esse
oportebit ea quae alba sunt, quoniam ex voluntate
Dei fluxerunt, ut essent alba? minime. Aliud est
enim esse, et aliud alba esse: hoc ideo, quoniam
qui ea ut essent effecit, bonus quidem est, minime
vero albus. Voluntatem igitur boni comitata sunt,
ut essent bona, in eo quod sunt; voluntatem vero
<pb n="1314B"/>
non albi non sunt comitata, ut talis ejus esset proprietas,
ut esset album in eo quod est; neque enim
ex albi voluntate defluxerunt. Itaque quia voluit esse
ea alba, qui non erat albus, sunt alba tantum; quia
vero voluit ea esse bona, qui erat bonus, sunt bona,
in eo quod sunt. Secundum hanc igitur rationem,
cuncta oportet esse justa, quoniam ipse justus est,
qui ea esse voluit. Ne hoc quidem, nam bonum esse,
essentiam, justum vero esse, actum respicit: idem
autem est in eo esse, quod agere; idem igitur bonum
esse quod justum. Nobis vero non est idem esse
quod agere, non enim simplices sumus: non est
igitur nobis idem bonis esse, quod justis; sed idem
nobis est, esse omnibus bonis, in eo quod sumus.
Bona igitur omnia sunt, non etiam justa: amplius
<pb n="1314C"/>
bonum quidem generale est, justum vero speciale,
nec species descendit in omnia. Idcirco alia quidem
justa, alia aliud: omnia vero bona.
</p>
</div1>
</body>
  </text>
</TEI>
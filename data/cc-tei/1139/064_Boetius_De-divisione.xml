<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De divisione</title>
              <author ref="http://viaf.org/viaf/100218964">Boetius<date>480-525</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1847</date>
              </publicationStmt>
          <seriesStmt>
           <title>Patrologia Latina, vol. 64</title>
           <idno>Boetiu.DeDiv</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De divisione</head>
<p>
          <pb n="0875D"/>Quam magnos studiosis afferat fructus scientia
dividendi, quamque apud peripateticam disciplinam,
semper haec fuerit in honore notitia, docet et Andronici,
diligentissimi senis, de divisione liber editus,
et hic idem a Plotino gravissimo philosopho comprobatus,
<pb n="0876D"/>
et in libri Platonis, qui Sophistes inscribitur,
commentariis a Porphyrio repetitus, et ab eodem
per hanc, introductionis laudata in Categorias
utilitas. Dicit enim fore necessariam generis, speciei,
differentiae proprii, accidentisque peritiam, cum
<pb n="0877A"/>
propter alia multa, tum propter utilitatem quae est
maxima partiendi. Quare quoniam maximus usus est,
facillimaque doctrina, ego quoque id, sicut pleraque
omnia, Romanis auribus tradens, introductionis modo,
habitaque in eamdem rem, et competenti subtilique
tractatione, et moderata brevitate, perscripsi, ut nec
anxietas decisae orationis, et non perfectae sententiae,
legentium mentibus ingeratur; nec putet supervacuam
loquacitatem harum rerum inexperiens, rudis,
insolensque novi, audientium mentes habere;
nec ullus livor, id quod et arduum est natura, et
ignotum nostris; nobis autem magno et labore, et
legentium utilitate digestum, obliquis morsibus obtrectationis
obfuscet; dentque potius viam studiis,
nunc ignoscendo, nunc etiam comprobando, quam
<pb n="0877B"/>
frena bonis artibus stringant, dum quidquid novum
est impudenti obstinatione repudiant. Quis enim non
videat plurimum ad bonarum artium valere defectum,
si apud mentes hominum nunquam sit desperatio
displicendi? Sed haec hactenus. Nunc divisionis
ipsius nomen dividendum est, et secundum unumquodque
vocabulum uniuscujusque propositi proprietates
partesque tradendae sunt. Divisio namque
multis modis dicitur. Est enim divisio generis in
species. Est rursus divisio cum totum in proprias dividitur
partes. Est alia, cum vox multa significans
in significationes proprias recipit sectionem. Praeter
has tres, est alia divisio quae secundum accidens fieri
dicitur. Hujus autem est triplex modus, unus cum
subjectum in accidentia separamus, alius cum accidens
<pb n="0877C"/>
in subjecta dividimus, tertius cum accidens in
accidentia secamus: hoc ita fit, si utraque eidem
subjecto inesse videantur. Sed harum omnium exempla
subdenda sunt, quatenus totius hujus divisionis
ratio elucescat. Genus dividimus in species cum dicimus
animalium alia rationalia, alia irrationalia;
rationalium alia mortalia, alia immortalia. Vel cum
dicimus colorum alia alba, alia nigra, alia media.
Oportet autem omnem divisionem generis in species,
aut in duas fieri partes, aut in plures. Sed neque
infinitae species esse generis possunt, nec minus
duabus. Hoc autem cur eveniat, posterius demonstrandum
est. Totum in partes dividitur quoties in
ea ex quibus est compositum unumquodque resolvimus,
ut cum dico, domus aliud esse tectum,
<pb n="0877D"/>
aliud paries, aliud fundamentum, et hominem conjungi
anima et corpore. Cumque hominis dicimus
partes esse Catonem, Virgilium, Ciceronem et singulos
qui cum particulares sint, vim tamen totius
hominis jungunt atque componunt. Neque enim homo
genus, nec singuli homines species, sed partes
quibus totus homo conjungitur. Vocis autem in significationes
proprias divisio fit, quoties una vox
multa significans aperitur, et ejus pluralitas significationis
ostenditur, ut cum dico canis quod est nomen,
et hunc quadrupedem latrabilemque designat,
et coelestem qui ad Orionis pedem morbidum micat.
Est quoque alius marinus canis, qui in immoderatam
corporis magnitudinem crescens, caeruleus appellatur.
<pb n="0878A"/>
Sed hujus divisionis duplex modus est. Aut enim
unum nomen multa significat, aut oratio jam nominibus
verbisque composita; et nomen quidem multa
significat, ut id quod supra proposui. Oratio vero
multa designat, ut aio te, Aeacida, Romanos vincere
posse. Et nominis quidem per significationes proprias
divisio aequivocationis partitio nuncupatur,
orationis vero in significationes proprias distributio
ambiguitatis discretio est quam Graeci <foreign xml:lang="greek">ἀμφιβολίαν</foreign>
vocant, ita ut nomen multa significans aequivocum;
oratio vero multa designans amphibola atque ambigua
praedicetur. Eorum autem quae secundum accidens
dividuntur, subjecti in accidentia divisio est,
ut cum dicimus omnium hominum alii sunt nigri,
alii candidi, alii medii coloris. Haec enim accidentia
<pb n="0878B"/>
sunt hominibus, non hominum species, et homo his
subjectum, non horum genus est. Accidentis vero
in subjecta sectio evenit, ut est omnium quae expetuntur,
alia in anima, alia in corporibus sita sunt.
Animae namque atque corpori id quod expetitur
accidens, non genus, est, et boni quod in anima et in
corpore est situm non sunt haec species, sed subjecta.
Accidentis vero in accidentia divisio est, ut
omnium candidorum, alia sunt dura, ut margarita,
alia liquentia, ut lac. Liquor namque et albedo atque
durities hic sunt accidentia. Sed album in dura atque
liquida separatum est. Cum ergo sic dicimus, accidens,
in alia accidentia separamus, sed hujusmodi
divisio vicissim semper in alterutra permutatur. Possumus
enim dicere eorum quae dura sunt, alia sunt
<pb n="0878C"/>
nigra, alia alba, et rursus eorum quae liquida, alia
sunt alba, alia nigra. Sed haec rursus conversa dividimus
eorum quae sunt nigra, alia sunt liquentia,
alia dura, et eorum quae sunt alba, alia liquentia,
alia vero dura. Differt autem hujusmodi divisio ab
omnibus quae supra dictae sunt. Nam neque significationem
partiri possumus in voces, cum vox in
proprias significationes discernatur. Nec partes in
totum dividuntur, quamvis totum separetur in partes,
nec species secantur in genera, licet genus in
species dividatur. Quod vero superius dictum est
hanc divisionem ita fieri, si utraque contingerent
eidem inesse subjecto, si attentius perspicitur liquet.
Nam cum dicimus eorum quae dura sunt alia esse
alba, alia nigra, ut lapis atque ebenus, manifestum
<pb n="0878D"/>
est ebeno utraque inesse et duritiem et nigredinem.
In caeteris quoque id diligens lector inveniet. Quibus
autem summa operatio veritatis inquiritur, his prius
intelligendum est quae sit horum omnium simul
proprietas, quibusque inter se sigillatim differentiis
segregentur. Omnis enim vocis et generis et totius
divisio, secundum se divisio nuncupatur. Reliquae
vero tres in accidentis distributione ponuntur. Secundum
se autem divisionis hujusmodi differentia
est. Differt enim divisio generis a vocis divisione,
quod vox quidem in proprias significationes separatur.
Genus vero non in significationes, sed in quasdam
a se quodammodo procreationes disjungitur, et
genus semper speciei propriae totum est, ut universalius
<pb n="0879A"/>
in natura. Aequivocatio vero universalior significata
re dicitur totum in voce, non etiam totum
in natura. Illo quoque modo a vocis distributione
dividitur, quod nihil habent commune praeter solum
nomen quae sub ea voce sunt. Quae vero sub genere
collocantur, et nomen generis et diffinitionem suscipiunt.
Amplius quoque non eadem apud omnes vocis
est distributio. Quod enim apud nos dicitur canis,
cum ejus multae significationes in lingua Romana
sint, simpliciter fortasse praedicatur in barbara; cum
ea quae apud nos uno nomine nuncupantur, illi pluribus
fortasse significent nominibus. Generis apud
omnes eadem divisio distributioque permanet. Unde
fit ut vocis quidem divisio ad positionem consuetudinemque
pertineat, generis vero ad naturam. Nam
<pb n="0879B"/>
quod apud omnes idem est, naturae est. Consuetudinis
vero est, quod apud aliquos permutatur. Et
hae quidem sunt differentiae generis, distributionis et
vocis. Generis quoque sectio a totius distributione
sejungitur, quod totius divisio secundum quantitatem
fit. Partes enim totam substantiam conjungentes
actu, aut ratione animi et cogitatione separantur.
Generis vero distributio qualitate perficitur. Nam
cum hominem sub animali locavero, tunc qualitate
divisio facta est. Quale namque animal est homo,
idcirco quoniam qualitate formatur. Unde quale sit
animal homo respondens, aut rationale respondebit,
aut certe mortale. Amplius genus omne naturaliter
prius est propriis speciebus, totum autem propriis
partibus posterius est. Partes quae totum jungunt
<pb n="0879C"/>
compositi sui perfectionem alias natura tantum, alias
ratione quoque temporis antecedunt. Unde fit ut genus
in posteriora, totum vero in priora solvamus.
Hinc quoque illud vere dicitur, si genus interimatur,
statim species deperire. Si species interempta sit,
non peremptum genus in natura consistere. Contra
evenit in toto. Nam si pars totius perit, totum non
erit, cujus pars una sit interempta. Sed si totum
pereat, partes remanent distributae, ut si de integra
domo quis abstulerit tectum, totum quod ante fuit
interrupit. Sed perempto tecto, parietes et fundamenta
constabunt. Amplius quoque genus speciebus
materia est. Nam sicut aes accepta forma transit in
statuam, ita genus accepta differentia transit in speciem.
Totius vero partium multitudo materia est,
<pb n="0879D"/>
forma vero earumdem partium compositio. Nam
sicut species ex genere constat et differentia, ita totum
constat ex partibus, unde fit ut totum ab unaquaque
parte sua, partium ipsa compositione differat,
species vero a genere, differentiae conjunctione. Amplius
quoque species idem semper quod genus est,
ut homo idem est quod animal, et virtus idem est
quod habitus. Pars vero non semper idem est quod
totum. Neque enim idem est manus quod homo, nec
idem paries quod domus. Et in his quidem quae dissimiles
partes habent, hoc clarum est. Sed non eodem
modo in his quae similes, ut in aeris virgula,
cujus partes quia sunt continuae, et ejusdem sunt
aeris, videntur idem esse partes quod totum est, sed
<pb n="0880A"/>
falso, fortasse enim idem sunt partes hujusmodi
substantia, non etiam quantitate. Restat autem vocis
et totius distributionis differentias dare. Differunt
autem quod totum quidem constat partibus, vox
vero non constat ex his quae significat; et fit totius
divisio quidem in partes, vocis autem non fit in partes,
sed in eas res quas ipsa vox significat: unde fit
ut sublata parte una totum pereat, sublata una re
quam vox significat multa designans, vox illa permaneat.
Nunc ergo quoniam secundum se divisionis
differentiae dictae sunt, generis distributio pertractetur.
Primum quid genus sit diffiniendum est.
Genus est quod praedicatur de pluribus specie differentibus
in eo quod est, species vero est quam sub
genere collocamus. Differentia, quia aliud ab alio
<pb n="0880B"/>
distare proponimus. Et est quidem genus quod interroganti
quid quaeque res sit convenit responderi,
differentia quae ad qualis percunctationem rectissime
respondetur. Nam cum quis interrogat, quid est
homo? recte animal. Qualis est homo? convenienter
rationalis respondetur. Dividitur autem genus alias
in species, alias in differentias, si species quibus
oportet genus dividi nominibus carent, ut cum dico
animalium alia rationalia sunt, alia irrationalia. Rationale
et irrationale differentiae sunt. Sed quoniam
speciei hujus quae est animal rationale nomen unum
non est, idcirco pro specie differentiam ponimus, eamque
superiori generi copulamus, omnis enim differentia
in proprium genus veniens speciem facit. Unde
fit ut quaedam materia genus sit, forma differentia.
<pb n="0880C"/>
Cum autem propriis nominibus species appellatur,
non in differentias, sed in species fit recta generis
divisio, unde est ut ex pluribus terminis diffinitio
colligatur. Si enim omnes species suis nominibus
appellarentur, ex duobus solis terminis omnis fieret
diffinitio, ut cum dico, Quid est homo? quid mihi
necesse esset dicere animal rationale mortale, si
animal rationale esset proprio nomine nuncupatum,
cum reliqua quoque differentia, id est mortali, junctum
diffinitionem hominis verissima ratione et integra
conclusione perficeret? Nunc autem ad diffinitiones
integras specierum divisio necessaria est, et
forte in eodem divisionis diffinitionisque ratio versatur.
Nam divisionibus junctis una componitur diffinitio.
Sed quoniam alia sunt aequivoca, alia univoca,
<pb n="0880D"/>
et quae sunt univoca, ipsa in generum suscipimus
sectiones, quae vero sunt aequivoca, in his divisio
sola significationis est, videndum prius est quid sit
aequivocum, quid univocum, ne cum ista fefellerint,
aequivocum nomen quasi in species, ita in significativas
resolvamus, unde fit ut rursus ad divisionem
necessaria sit diffinitio. Quid enim sit aequivocum,
quid univocum diffinitione colligimus. Sunt autem
differentiae aliae per se, aliae vero per accidens; et harum
aliae sunt consequentes statim, aliae relinquentes
statim. Relinquentes hujusmodi sunt, ut dormire,
sedere, stare, vigilare; consequentes vero, ut
capilli crispi, si non admissi sunt calamistro, et
glauci oculi, si non sint quadam extrinsecus debiliate
<pb n="0881A"/>
turbati. Sed haec ad generis divisionem sumenda
non sunt. Neque ad diffinitiones sunt commoda,
omne enim quod ad divisionem generis aptum est,
idem ad diffinitiones rectissime congregamus. Illa
vero quae per se sunt sola ad divisionem generis
apta sunt. Haec enim informant et perficiunt uniuscujusque
substantiam, ut hominis rationabilitas et
mortalitas. Sed has quemadmodum probare possimus,
utrum ex eo sint genere statim relinquentium, an
consequentium, an in substantia permanentium, hoc
modo est videndum. Neque enim sufficit scire quas
in divisione sumamus, nisi illud quoque cognitum
sit, quemadmodum easdem ipsas quae sumendae sunt
et quae rejiciendae rectissime cognoscamus. Videndum
ergo primum est utrum proposita differentia
<pb n="0881B"/>
omni possit et semper inesse subjecto; quod si ipsa
vel actu vel ratione sejungitur, haec a divisione
generis separanda est. Si enim saepe et actu et ratione
sejunguntur, ex eo sunt genere quae statim
relinquunt, ut sedere quod frequentius quidem separatur,
et actu ipso a subjecto dividitur. Quae vero
ratione sola a subjecto dividuntur, ea sunt consequentium
differentiarum, ut glaucis oculis esse a
subjecto ratione sejungimus, ut cum dico, est animal
luminibus glaucis, ut quilibet homo; quod si hic
non esset hujusmodi, non eum res aliqua esse hominem
prohiberet. Aliud rursus est quod ratione separari
non possit, quod si separatum sit, species interimatur,
ut cum dicimus inesse homini ut solus
numerare possit, vel geometriam discere; quod si
<pb n="0881C"/>
haec possibilitas ab homine sejungitur, homo ipse
non permanet. Sed hae non statim earum differentiarum
sunt quae in substantia insunt. Nam non idcirco
homo est, quoniam haec facere potest, sed
quoniam rationalis est, atque mortalis. Hae igitur
differentiae per quas species consistit, ipsae et in
diffinitione speciei, ut hominis, et in generis ejus
divisione, quod continet speciem, ut ipsum hominem,
collocantur; et universaliter dicendum est, quaecunque
differentiae hujusmodi sunt, ut non modo
praeter has species esse non possit, sed per eas solas
sit, hae vel in divisione generis, vel in speciei diffinitione
sumendae sunt. Quoniam vero quaedam sunt
quae differunt, quae contra se in divisionibus poni
non debent, ut in animali rationale et bipes, nullus
<pb n="0881D"/>
enim dicit animalium alia sunt rationalia, alia duos
pedes habentia, idcirco quod rationale et bipes licet
differant, nulla tamen a se oppositione sejunguntur.
Constat quaecunque a se aliqua oppositione differunt,
eas solas differentias sub genere positas genus ipsum
posse disjungere. Sunt autem oppositiones quatuor,
aut ut contraria, ut bonum malo; aut ut habitus et
privatio, ut visus et caecitas. Quanquam sint et quaedam
res in quibus discernere difficultas sit utrum
in contrariis an in privatione et habitu eas oporteat
collocari, ut sunt motus, quies, sanitas, aegritudo,
vigilatio, somnus, lux, tenebrae. Sed haec alias, nunc
de reliquis oppositionibus dicendum est. Tertia oppositio
est quae est secundum affirmationem et negationem,
<pb n="0882A"/>
ut Socrates vivit, Socrates non vivit.
Quarta secundum relationem, ut pater, filius, dominus,
servus. Secundum quas igitur harum oppositionum
quatuor divisio generis sit, rectissima ratione
monstrandum est. Manifestum est enim et oppositiones
esse quatuor, et genera et species per opposita
separari. Nunc ergo dicendum est secundum quam
oppositionem harum quatuor vel quemadmodum
species a genere disjungi conveniat, et prima quidem
sit contradictionis oppositio. Voco autem contradictionis
oppositionem quae affirmatione et negatione
proponitur. In hac igitur negatio per se nullam speciem
facit. Nam cum dico, homo, vel equus, vel aliquid
hujusmodi, species sunt. Quidquid autem quis
negatione protulerit speciem non declarat. Non
<pb n="0882B"/>
enim esse hominem, species est; omnis enim species
constituit esse. Negatio vero quidquid proponit
ab eo quod est esse disjungit, ut cum dico, homo,
quasi sit quiddam locutus sum. Cum vero, non homo,
substantiam hominis negatione destruxi. Sic igitur
per se caret divisio generis in species negatione.
Necesse est autem saepe speciem negatione componere,
cum ea quam simplici nomine speciem volumus
assignare nullo vocabulo nuncupatur, ut cum dico,
imparium numerorum alii primi, ut tres, quinque,
septem; alii non primi, ut novem: et rursus figurarum
aliae sunt rectissimae, et colorum alii sunt albi,
alii nigri, alii nec albi, nec nigri. Ergo quando nomen
unum speciebus positum non est, eas negatione
proferre necesse est. Hoc igitur cogit interdum necessitas,
<pb n="0882C"/>
non natura. Ideoque quoties negatione facimus
sectionem, prius aut affirmatio, aut simplex
dicendum est nomen, ut est numerorum; alii sunt
primi, alii non primi. Nam si prius negatio dicta sit,
tardior fit ejus rei quam proponimus, intellectus.
Nam cum primum dicis esse aliquos primos numeros,
cum quales sint primi exemplo vel diffinitione
docueris, quales non sint primi, mox auditor intelligit.
Sin vero econtrario feceris, aut neutrum subito,
aut tardius utrumque cognosces. Divisio vere
quae propter apertissimam generis naturam reperta
est, debet potius ad intelligibiliora deducere. Amplius
quoque prior est affirmatio, posterior vero
negatio. Quod autem primum est, in divisione quoque
primitus oportet ordinari. Necesse est quoque
<pb n="0882D"/>
semper finita infinitis esse priora, ut aequale inaequali,
virtutem vitiis, certum incerto, stabile et fixum
instabili et mutabili. Sed omnia quae aut definita
parte orationis aut affirmatione proferuntur, plus
finita sunt quam aut nomen cum particula negativa,
aut tota negatio. Quare finito potius quam infinito
est facienda divisio. Sed si cui per haec quaedam paretur
anxietas aut obscuriora sint fortasse quam ipse
desiderat, nihil ad me cognitionem facilem pollicentem.
Neque enim rudibus haec totius artis, sed imbutis
et ulteriore pene loco progressis legenda et
discenda proponimus. Qui vero hujus operis, id est
dialectici ordo sit, cum de ordine peripatetice disciplinae
mihi dicendum esset, diligenter exposui. Haec
<pb n="0883A"/>
quidem dicta sunt de oppositione quam affirmatio
et negatio constituit. Illa vero quae secundum habitum
privationemque fit, ipsa quoque superiori videtur
esse consimilis. Negat enim quodammodo privatio
habitum, sed differt, quod semper quidem potest
esse negatio, privatio vero non semper, sed tunc
quando habere habitum possibile est; hoc vero nos
jam praedicamenta docuere. Quare forma quaedam
intelligitur esse privatio. Non enim tantum privat,
sed etiam circa seipsam privatum quemque disponit.
Neque enim caecitas oculum solum privat lumine, sed
ipsa quoque secundum se privatum luce disponit;
caecus enim dicitur ad privationem quodammodo
quasi dispositus et affectus, hoc quoque Aristoteles
testatur in Physicis. Unde fit ut privationis differentia
<pb n="0883B"/>
ad generis divisionem frequenter utamur. Sed hic
quoque eodem modo sicut in contradictione faciendum
est. Prius enim ponendus est habitus qui est
affirmationi consimilis, post vero privatio quae negationi.
Aliquoties tamen privationes quaedam habitus
vocabulo proferuntur, ut orbus, caecus, viduus.
Aliquoties cum particula privationis, ut cum dicimus
finitum infinitum, aequale inaequale. Sed in
his aequale et finitum in divisione ponenda sunt
prima, privationes vero secundae. Ac de oppositione
quidem privationis et habitus haec dicta sufficiant.
Contrariorum vero oppositio dubitatur fortasse an
secundum privationem et habitum esse videatur, ut
album et nigrum, an album quidem privatio nigri
sit, nigrum vero albi. Sed haec alias. Nunc autem
<pb n="0883C"/>
ita tractandum est tanquam si sit aliud oppositionis
genus, sicut est in praedicamentis ab ipso quoque
Aristotele dispositum. In contrariis autem generum
multa divisio est. Fere enim cunctas differentias in
contraria deducimus. Sed quoniam contrariorum alia
sunt medio carentia, alia mediata, ita quoque divisio
facienda est, ut colorum, alia sunt nigra, alia
sunt alba, alia neutra. Fieret autem omnis diffinitio,
omnisque divisio duabus terminis, nisi (ut supra dictum
est) indigentia quae saepe existit in nomine prohiberet.
Quo autem modo utraeque duobus terminis
fierent, erit manifestum hoc modo: cum enim dicimus
animalium alia rationalia sunt, alia irrationalia,
animal rationale ad hominis diffinitionem tendit.
Sed quoniam animalis rationalis unum nomen non
<pb n="0883D"/>
est, ponamus ei nomen <hi>a</hi> litteram. Rursus <hi>a</hi> litterae
quod est animal rationale, alia mortalia sunt, alia
immortalia. Volentes igitur diffinitionem hominis
reddere dicemus, homo est <hi>a</hi> littera mortalis. Nam
si hominis diffinitio est animal rationale mortale,
animal vero rationale per <hi>a</hi> litteram significatur,
idem sentit <hi>a</hi> mortale tanquam si diceretur animal
rationale mortale, <hi>a</hi> enim (ut dictum est) animal
rationale significat. Sic ergo <hi>a</hi> littera et mortali duobus
terminis facta est hominis diffinitio. Quod si reperirentur
in omnibus quoque nomina, duobus terminis
semper tota fieret diffinitio. Divisio quoque,
nominibus positis, quoniam semper in duos terminos
secatur, manifestum est, si quis generi et differentiae
<pb n="0884A"/>
cum deest nomen imponat, ut cum dicimus:
Figurarum quaedam sunt trilaterae, aliae sunt aequilaterae,
aliae duo latera habentes aequalia, aliae totae
inaequales sunt. Trina igitur divisio ista si proferretur,
fieret duplex. Figurarum quae sunt trilaterae,
aliae sunt aequales, aliae inaequales. Inaequalium aliae
sunt duo latera tantum aequa habentes, aliae tria
inaequalia, id est omnia, et cum dicimus rerum omnium,
alia sunt bona, alia sunt mala, alia indifferentia,
quae scilicet neque bona neque mala sunt, et si
ita diceretur gemina divisio proveniret. Rerum omnium
alia sunt differentia, alia indifferentia. Differentium
alia sunt bona, alia mala. Ita ergo divisio
omnis in gemina secaretur, si speciebus et differentiis
vocabula non deessent. Quartam vero oppositionem
<pb n="0884B"/>
diximus, quae est secundum ad aliquid, ut
pater, filius, dominus, servus, duplex, medium, sensibile,
sensus. Haec igitur nullam habent substantialem
differentiam, qua a se discrepent, imo potius
habent hujusmodi cognationem qua ad se invicem
referuntur, ac sine se esse non possint. Non est ergo
generis in relativas partes facienda divisio, sed tota
hujusmodi sectio a genere separanda est. Neque
enim hominis est species servus aut dominus, nec
numeri medium aut duplum. Cum igitur quatuor sunt
differentiae oppositionum affirmationis et negationis,
si non necesse est, semper tamen relationis rejicienda
est divisio, privationis et habitus, et contrariorum
sumendae. Maxime autem contrarietas in differentiis
ponenda est, nec non etiam privatio, idcirco
<pb n="0884C"/>
quoniam quiddam contra habitum contrarium
videtur opponi, ut est finitum et infinitum. Quanquam
enim privatio sit infinitum, tamen contrarii
imaginatione formatur. Est quaedam namque (ut dictum
est) forma. Dignum vero inquisitu est utrum
in species an in differentias recte genera dividantur.
Diffinitio namque divisionis est generis in species
proximas distributio. Oportet igitur secundum naturam
divisionis et secundum diffinitionem in proprias
species semper fieri generis disgregationem. Sed hoc
interdum fieri nequit propter eam quam supra reddimus
causam. Multis enim speciebus non sunt nomina.
Atque ideo quoniam quaedam sunt prima genera,
quaedam ultima, quaedam media, primum quidem
ut substantia, ultimum ut animal, medium ut
<pb n="0884D"/>
corpus, corpus namque animalis genus est, substantia
corporis. Sed quemadmodum neque super substantiam
quidquam inveniri potest, quod generis loco
valeat collocari, sic neque sub animali, homo namque
species, non genus est. Quare antiquior videbitur
speciei divisio, si indigentia nominum non sit,
quod si his omnibus non abundamus, prima genera
usque ad ultima convenit in differentias separare
Hoc autem fit hoc modo, ut primum genus in suas
differentias disgregemus, non in posterioris; et rursus
posterius in suas, sed non in posterioris. Neque
enim eaedem sunt differentiae corporis quae animalis.
Si quis enim dicat: substantiae aliud est corporale,
aliud incorporale, recte divisionem fecerit, hae namque
<pb n="0885A"/>
differentiae propriae substantiae sunt. Si quis
vero sic dicat, substantiarum alia sunt animata, alia
inanimata, hic non recte substantias differentias segregavit.
Corporis namque differentiae hae sunt, non
substantiae, id est secundi generis, non primi. Quare
manifestum est secundum proprias differentias, non
secundum posterioris generis, priorum generum divisionem
esse faciendam. Quoties autem genus aut in
differentias, aut in species solvitur, post divisionem
factam mox diffinitiones, aut exempla subdenda
sunt. Sed si quis diffinitionibus non abundat, satis
est exempla subjicere, ut cum dicimus, corporum
alia sunt animala, subjiciamus, ut homines vel ferae;
alia inanimata, ut lapides. Oportet autem divisionem
quoque, sicut terminum, neque diminutam
<pb n="0885B"/>
esse, neque superfluam. Nam neque plures species
quam quae sub genere sunt oportet apponi, neque
pauciores, ut in seipsam divisio, sicut terminus,
convertatur. Convertitur enim terminus sic: virtus
est mentis habitus optimus; rursus, mentis habitus
optimus virtus est. Sic etiam divisio, omne genus
aliquid eorum erit quae sunt, species proprium genus
est; rursus, quaelibet species proprium genus
est. Fit autem generis ejusdem divisio multipliciter,
ut omnium corporum, et quaecunque sunt alicujus
magnitudinis. Sicut enim circulum in semicirculos,
et in eos quos Graeci vocant <foreign xml:lang="greek">τομεῖς,</foreign> nos divisiones
possumus dicere, distribuimus, et tetragonum alias
ducta per angulum, diametro in triangula, alias in
parallelogrammata, alias in tetragona separamus.
<pb n="0885C"/>
Ita quoque genus, ut cum dicimus, numerorum alii
sunt pares, alii impares, et rursus alii primi, alii
non primi; et triangulorum alia sunt aequilatera,
alia duo sola latera aequalia habentia, alia totis inaequalia
lateribus, et rursus triangulorum alia sunt
recti angula, alia acutos habentia tres angulos, alia
obtusi unius. Sic igitur generis unius sit divisio
multiplex. Illud autem scire perutile est, quoniam
genus una quodammodo multarum specierum similitudo
est, quae earum omnium convenientiam substantialem
monstret, atque ideo collectivum plurimarum
specierum genus est. Disjunctivae vero unius
generis species sunt quae, quoniam differentiis informantur
(ut dictum est), idcirco sub uno genere
minus duabus speciebus esse non possunt, omnis
<pb n="0885D"/>
enim differentia in differentium pluralitate consistit.
Sed de divisione generis et speciei perplura dicta
sunt. Hanc igitur insistentibus viam promptior per
divisionem generis ad speciei diffinitionem facultas
aperitur. Oportet autem non solum quas ad diffinitionem
sumamus differentias addiscere, sed ipsius
diffinitionis artem diligentissima cognitione complecti.
Et illud quidem, an ulla possit diffinitio demonstrari,
et quemadmodum per demonstrationem valeat
inveniri, et quaecunque de ea subtilius in
postremis Analyticis ab Aristotele tractata sunt
praetermittam. Solam tantum exsequar diffiniendi
regulam. Rerum enim aliae sunt superiores, aliae
inferiores, aliae mediae. Superiores quidem diffinitio
<pb n="0886A"/>
nulla complectitur, idcirco quod earum superiora
genera inveniri non possunt. Porro autem inferiores
ut sunt individua, ipsa quoque specificis
differentiis carent. Quocirca ipsa quoque a diffinitione
seclusa sunt. Mediae igitur quae et habent
genera, et de aliis, vel generibus, vel de speciebus,
vel de individuis praedicantur sub diffinitionem
cadere possunt. Data igitur hujusmodi specie
quae et genus habeat, et de posterioribus praedicetur,
primo ejus sumo genus, et illius generis differentias
divido, et adjungo differentiam generi, et video
num illa differentia juncta cum genere aequalis possit
esse cum ea specie quam circumscribendam diffinitione
suscepi; quod si minor fuerit species, illam
rursus differentiam quam dudum cum genere
<pb n="0886B"/>
posueramus quasi genus ponimus, eamque in alias
suas differentias separamus, et rursus has duas differentias
superiori generi conjungimus; et si aequavit
speciem, diffinitio speciei esse dicetur; sin minus
fuerit, secundam differentiam rursus in alia separamus.
Quas omnes conjungimus cum genere, et rursus
speculamur si omnes differentiae cum genere illi
aequales sint speciei quae diffinitur, et postremo toties
differentias differentiis distribuimus usque dum
omnes junctae generi speciem aequali diffinitione describant.
Hujus autem rei clariorem facient exempla
notitiam hoc modo: Si est nobis propositum
diffinire nomen, vocabulum nominis de pluribus nominibus
praedicatur, et quodam modo species continens
sub se individua. Diffinio ergo nomen sic:
<pb n="0886C"/>
sumo ejus genus quod est vox, et divido: vocum
aliae sunt significativae, aliae vero minime; vox non
significativa nihil ad nomen, etenim nomen significat.
Sumo ergo differentiam quae est significativa,
et jungo cum genere, id est cum voce, et dico vox
significativa, et tunc respicio utrum genus hoc et
differentia nomini sint aequalia. Sed nondum sunt
aequalia, potest enim vox significativa esse, et non
esse nomen. Sunt enim quaedam voces quae dolorem
designant, aliae quae animi passiones naturaliter, quae
nomina non sunt, ut interjectiones. Rursus ipsam vocem
significativam in alias differentias divido: vocum
significativarum aliae sunt secundum positionem hominum,
aliae naturaliter, et vox quidem significans
naturaliter nihil ad nomen, vox vero significans secundum
<pb n="0886D"/>
positionem hominum nomini congruit. Quocirca
has duas differentias significativam et secundum
positionem jungo cum voce, id est cum genere,
et dico: nomen est vox significativa secundum placitum.
Sed rursus mihi non aequatur ad nomen. Sunt
namque et verba voces significativae et secundum positionem.
Non igitur solius nominis diffinitio est. Distribuo
iterum differentiam quae est secundum positionem,
et dico: secundum positionem vocum significativarum
aliae cum tempore, aliae sine tempore,
et differentia quidem cum tempore nomini non conjungitur,
idcirco quod verborum est consignificare
tempora, nominum vero minime. Restat ergo ut
congruat illa differentia quae est sine tempore. Jungo
<pb n="0887A"/>
igitur has tres differentias generi, et dico: nomen
est vox significativa ad placitum sine tempore. Sed
rursus mihi non plena conclusio diffinitionis occurrit,
potest enim vox et significativa, et secundum positionem
et sine tempore esse, et nomen non esse
unum, sed nomina juncta quae est oratio, ut Socrates
cum Platone et discipulis, sed quanquam imperfecta
quidem sit haec oratio, tamen est oratio. Quocirca
ultima differentia quae est sine tempore aliis
item differentiis dividenda est, et dicemus, vocum
significativarum secundum positionem sine tempore
aliae sunt quarum pars extra aliquid significat, hoc
pertinet ad orationem, aliae quarum pars extra nihil
significat, hoc pertinet ad nomen. Nominis enim
pars nihil extra designat. Fit ergo diffinitio sic:
<pb n="0887B"/>
Nomen est vox significativa secundum placitum sine
tempore, cujus nulla pars extra significat separata.
Videsne igitur quam recta diffinitio constituta sit?
Nam quod dixi vocem, a caeteris sonis nomen disjunxi;
quod significativam apposui, nomen ab non significativis
vocibus separavi; quod secundum placitum
et sine tempore, ab naturaliter significativis vocibus
et a verbis proprietas nominis disjuncta est; quod
ejus partes extra nihil significare proposui, ab oratione
disjunxi, cujus partes aliquid separatae extra
significant: unde fit ut quodcunque nomen fuerit, illa
diffinitione claudatur, et ubicunque haec oratio diffinitionis
aptabitur, illud esse nomen non dubites. Illud
quoque dicendum est, quod genus in divisione
totum est in diffinitione pars, et sic est diffinitio quasi
<pb n="0887C"/>
partes totum quoddam conjungant, et sic est divisio
quasi totum solvatur in partes, et est similis divisio
generis totius divisioni, diffinitio totius compositioni.
Namque in divisione generis animal totum
est hominis. Intra se enim complectitur hominem.
In diffinitione vero pars est, specie namque genus
cum aliis differentiis junctum componit, ut cum dico
animalium alia sunt rationalia, alia irrationalia, et
rursus rationalium alia sunt mortalia, alia immortalia,
animal rationalis totum est, et rursus rationale
mortale, et haec tria sunt hominis. Si vero in diffinitione
dicam, homo est animal rationale mortale,
tria haec unum hominem conjungunt. Quocirca pars
ipsius hominis, et genus, et differentia reperitur. Sic
ergo in divisione genus est totum, species pars. Eodem
<pb n="0887D"/>
quoque modo differentiae totum sunt, species in quas
illae dividuntur partes sunt. In diffinitione vero et
genus et differentiae partes sunt. Diffinita vero species
totum; sed haec hactenus. Nunc de ea divisione
dicamus, quae est totius in partes. Haec enim erat
secunda divisio post generis divisionem. Quod enim
dicimus totum, multipliciter significamus. Totum
namque est quod continuum est, ut corpus vel linea,
vel aliquid hujusmodi. Dicimus quoque totum quod
continuum non est, ut totum gregem, vel totum populum,
vel totum exercitum. Dicimus quoque totum
quod universale est, ut hominem vel equum. Hi enim
sunt toti suarum partium, id est hominum vel equorum,
unde et particularem unumquemque hominem
<pb n="0888A"/>
dicimus. Dicitur quoque totum quod ex quibusdam
virtutibus constat, ut animae alia est potentia sapiendi,
alia sentiendi, alia vegetandi: partes sunt, sed non
species. Tot igitur modis cum totum dicatur, facienda
est totius divisio, primo quidem si continuum
fuerit in eas partes ex quibus ipsum totum constare
perspicitur. Aliter enim divisio non fit. Hominis
enim corpus ita in partes suas divides, in caput, manus,
thoracem et pedes, et si quo alio modo secundum
proprias partes fit recta divisio. Quorum autem
multiplex est compositio, multiplex etiam est divisio,
ut animal separatur quidem in partes eas quae sibi
similes habent partes, in carnes, et ossa, rursus in
eas quae similes sibi non habent partes, in manus et
pedes. Eodem quoque modo et navis et domus. Librum
<pb n="0888B"/>
quoque in versus, atque hos in sermones, hos
autem in syllabas, syllabas in litteras solvimus. Ita
fit ut syllabae et litterae, et nomina, et versus, partes
quaedam totius libri esse videantur, alio tamen modo
acceptae non partes totius, sed partes partium sunt.
Oportet autem non omnia speculari quasi actu dividant,
sed quasi animo et ratione, ut vinum aqua mistum
dividimus in vina aquae mista, haec actu; dividimus
etiam in vinum et aquam, ex quibus mistum
est, haec ratione, haec enim jam mista actu separari
non possunt. Fit autem totius divisio in materiam
atque formam. Aliter enim constat statua ex partibus
suis, aliter ex materia et forma, id est ex aere et specie.
Similiter autem etiam illa tota dividenda sunt,
quae continua non sunt, eodem quoque modo et ea
<pb n="0888C"/>
quae sunt universalia, ut hominum alii sunt in Europa,
alii in Africa, alii in Asia. Ejus quoque totius
quod ex virtutibus constat, hoc modo facienda est
divisio. Animae alia pars est in virgultis, alia in animalibus,
et rursus ejus quae est in animalibus, alia
est rationalis, alia sensibilis est. Et rursus haec aliis
sub divisionibus dissipantur. Sed non est anima horum
genus, sed totum, partes enim hae animae sunt,
sed non ut in quantitate, sed ut in aliqua potestate
et virtute. Ex his enim potentiis substantia animae
jungitur; unde fit, ut quiddam simile habeat hujusmodi
divisio, et generis, et totius divisionis. Nam
quod quaelibet pars cujus fuerit ejus animae praedicatio
eam sequitur, ad generis divisionem refertur,
cujus ubicunque species fuerit, ipsum mox consequitur
<pb n="0888D"/>
genus; quod autem non omnis anima omnibus
partibus jungitur, sed aliis alia, hoc ad totius naturam
referri necesse est. Restat igitur ut de vocis in
significationes divisione tractemus. Fit autem vocis
divisio tribus modis. Dividitur enim in significationes
plures, ut aequivoca vel ambigua. Plures enim res
unum nomen significat, ut canis. Plures rursus una
oratio, ut cum dico Graecos vicisse Trojanos. Alio
autem modo secundum modum, haec enim plura non
significant, sed multis modis, ut cum dicimus infinitum,
unam rem quidem significat, cujus terminus inveniri
non possit. Sed hoc dicimus aut secundum
mensuram, aut secundum multitudinem, aut secundum
speciem: secundum mensuram, ut est infinitum
<pb n="0889A"/>
esse mundum, magnitudine enim dicimus infinitum;
secundum multitudinem, ut est infinitam esse
corporum divisionem, infinitam namque divisionum
multitudinem significamus. Rursus secundum speciem,
ut infinitas dicimus figuras, infinitae enim sunt
species figurarum. Dicimus etiam infinitum aliquid
secundum tempus, ut infinitum dicimus mundum,
cujus terminus secundum tempus inveniri non possit.
Eodem quoque modo infinitum dicimus Deum,
cujus supernae vitae terminus inveniri secundum
tempus non possit. Sic igitur haec vox non plura
significat secundum se, sed multimode de singulis
praedicatur, unum tamen ipsa significans, alius vero
modus secundum determinationem. Quoties enim
sine determinatione dicitur vox ulla, facit in intellectu
<pb n="0889B"/>
dubitationem, ut est homo, haec enim vox
multa significat. Nulla enim diffinitione conclusa audientis
intelligentia multis raptatur fluctibus, erroribusque
traducitur. Quod enim quisque auditor intelligat,
ubi id quod dicens loquitur nulla determinatione
concludit? Nisi enim quis ita diffiniat dicens:
Omnis homo ambulat, aut certe quidam homo ambulat,
et hoc nomine si ita contingit designet, intellectus
audientis quod rationabiliter intelligat non
habet. Sunt etiam aliae determinationes, ut si quis
dicat, det mihi, quod dare debet nullus intelligit nisi
intellectus et certa ratio determinationis addatur,
vel si quis dicat, ad me veni, quo veniat vel quando
veniat nisi determinatione non cognoscitur. Est autem
omne quidem ambiguum dubitabile, non omne
<pb n="0889C"/>
tamen dubitabile est ambiguum. Haec enim quae dicta
sunt dubitabilia quidem sunt, non tamen ambigua.
In ambiguis enim utraque auditor rationabiliter
seipsum intellexisse arbitratur, ut cum quis dicit,
audio Graecos vicisse Trojanos, unus putat quod Graeci
Trojanos vicerint, alius quod Trojani Graecos, et
haec uterque dicentis ipsius sermonibus rationabiliter
intelligit. Cum autem dico, da mihi, quod dare
debeas nullus ex ipsis sermonibus rationabiliter auditor
intelligit. Quod enim ego non dixi, ille potius
suspicabitur quam aliqua ratione id quod ante prolatum
non est perspicaciter videat. Tot igitur modis
cum vocis divisio fiat, aut per significantias, aut per
modum significationum, aut per determinationes,
in his quae secundum significantiam dividuntur, non
<pb n="0889D"/>
solum dividendae sunt significationes, sed etiam diversas
res esse quae significantur, diffinitione demonstrandum
est. Aristoteles enim haec in Topicis
diligenter praecepit, ut in his quae dicuntur bona,
alia sunt bona, ut ea quae boni retinent qualitatem,
alia quae ipsa quidem nulla qualitate dicuntur, sed
quod bonam rem faciunt, idcirco bona dicuntur.
Oportet autem maxime exercere hanc artem, ut ipse
Aristoteles ait, contra sophisticas importunitates. Si
enim nulla subjecta sit res quam significat vox, designativa
esse non dicitur; sin vero una res sit quam
significat vox, dicitur simplex; quod si plures, multiplex,
id est multa significans. Dividenda igitur haec
recte sunt, ne in aliquo syllogismo capiamur. Sin
<pb n="0890A"/>
vero amphibola oratio est, id est ambigua evenit, ut
aliquoties utroque modo possibilia sint quae significantur,
ut id quod superius dixi, potuit enim fieri
ut Graeci vincerent Trojanos, et Trojani Graecos superarent:
sunt vero alia quae impossibilia sunt, ut
cum dico hominem comedere panem, significat quidem
quod homo comedat panem, rursus quod panis
hominem, sed hoc impossibile est; ergo quoties ad
contentionem venitur, dividenda possibilia et impossibilia
sunt. Quoties ad veritatem, sola possibilia dicenda,
impossibilia relinquenda sunt. Quoniam plures
sunt species plura significantium vocum, ergo
dicendum est quod aliae in particula multiplicitatis
significationem habent, aliae in tota oratione. Et
earum quae in particula habent, pars ipsa aequivoca
<pb n="0890B"/>
dicitur. Tota vero ipsa oratio secundum aequivocationem
multiplex est. Illa vero quae in oratione tota
significationis multiplicitatem retinet (ut supra dictum
est) ambigua nuncupatur. Dividuntur autem significationes
aequivocorum vel secundum aequivocationem
orationum aut diffinitione, ut cum dico, homo
vivit, intelligitur et verus et pictus. Dividitur autem
hoc modo, animal rationale mortale vivit, quod verum
est; animalis, rationalis, mortalis, simulatio vivit,
quod falsum est. Dividitur etiam qualibet adjectione
quae determinet, vel generis, vel casus, vel alicujus
articuli, ut cum dico: Canna Romanorum sanguine
sorduit, et calamum demonstrat et fluvium; sed dividimus
sic, articulo quidem, ut dicamus, hic Canna
Romanorum sanguine sorduit; vel genere, ut Canna
<pb n="0890C"/>
Romanorum plenus sanguine fuit; vel casu, vel numero.
In illo enim singularis tantum est, in illo pluralis,
et de aliis quidem eodem modo. Sunt autem
alia secundum accentum, alia secundum orthographiam.
Secundum accentum quidem ut pone, pone.
Secundum orthographiam, ut queror et quaeror, ab
inquisitione et querela. Et rursus haec secundum
orthographiam ipsam dividuntur, vel secundum actionem
et passionem: quod quaeror ab inquisitione passivum
est, queror autem a querela agentis est. Ambiguarum
vero orationum facienda est divisio, aut per
adjectionem, ut audio Trojanos vinci, Graecos vicisse;
aut per diminutionem, ut audio Graecos vicisse;
aut per divisionem, ut Graeci vicerunt, Trojani victi
sunt; aut per aliquam transmutationem, ut cum dicitur,
<pb n="0890D"/>
audio Trojanos vicisse Graecos, ita dicamus,
Audio quod Graeci vicerint Trojanos. Haec enim
ambiguitas quolibet eorum modo solvitur. Non tamen
ita dividenda est omnis vocum significatio tanquam
generis. In genere enim omnes species enumerantur.
In ambiguitate vero tantae sufficiunt,
quantae ad eum sermonem possunt esse utiles quem
alterutra nectit oratio. Ac de vocis quidem divisione
sufficienter dictum est. Est autem et de generis totiusque
divisione propositum atque expeditum.
Quare de omnibus secundum se partitionibus diligentissime
pertractatum est. Nunc de his divisionibus
dicemus quae per accidens fiunt. Harum autem
commune praeceptum est, quidquid ipsorum dividitus
<pb n="0891A"/>
in opposita disgregari, ut cum subjectum in accidentia
dividimus, non dicimus corporum alia sunt
alba, alia dulcia, quae opposita non sunt, sed corporum
alia sunt alba, alia nigra, alia neutra. Eodem
quoque modo in aliis secundum accidens divisionibus
dividendum est, atque illud maxime perspiciendum
est, ne quid ultra dicatur, aut minus, sicut fit in generis
divisione. Non enim oportet relinqui aliquod
accidens ex eadem oppositione quod subjecto illi
inest quod non in divisione dicatur, neque vero addi
aliquid quod subjecto inesse non possit. Posterior
<pb n="0892A"/>
quidem peripateticae secta prudentiae differentias divisionum
diligentissima ratione perspexit, et per se
divisionem ab ea quae est secundum accidens ipsasque
inter se disjunxit ac distribuit. Antiquiores autem
indifferenter, et accidente pro genere, et accidentibus
pro speciebus aut differentiis utebantur.
Unde nobis peropportuna utilitas visa est, et communiones
harum divisionum prodere, et eas propriis
differentiis disgregare. Ac de divisione quidem
omni quantum introductionis brevitas patiebatur,
diligenter expressimus.
</p>
</div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Commentaria in Porphyrium</title>
              <author ref="http://viaf.org/viaf/100218964">Boetius<date>480-525</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1847</date>
              </publicationStmt>
          <seriesStmt>
           <title>Patrologia Latina, vol. 64</title>
           <idno>Boetiu.CoInPo</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head>LIBER PRIMUS.</head>
<p>
          <pb n="0071A"/>Secundus hic arreptae expositionis labor nostrae
seriem translationis expediet, in qua quidem vereor
ne subierim fidi interpretis culpam, cum verbum
verbo expressum comparatumque reddiderim. Cujus
incoepti ratio est, quod in his scriptis in quibus rerum
cognitio quaeritur, non luculentae orationis lepos,
sed incorrupta veritas exprimenda est. Quocirca multum
profecisse videbor, si philosophiae libris Latina
oratione compositis per integerrimae translationis sinceritatem,
nihil in Graecorum litteris amplius desideretur.
Et quoniam humanis animis excellentissimum
bonum philosophiae comparatum est, ut viae ex filo
quodam procedat ratio, ex animae ipsius efficientiis
ordiendum est. Triplex omnino animae vis in vegetandis
corporibus deprehenditur. Quarum una quidem vitam
corporis subministrat, ut nascendo crescat, alendoque
<pb n="0071B"/>
subsistat. Alia vero sentiendi judicium praebet.
Tertia vi mentis et ratione subnixa est. Quarum quidem
primae id officium est, ut creandis, nutriendis,
alendisque corporibus praesto sit, nullum vero rationis
praestet sensusve judicium. Haec autem est herbarum
atque arborum, et quidquid terrae radicitus
affixum tenetur. Secunda vero composita atque conjuncta
est, et primam sibi sumens et in partem constituens,
varium ac multiforme judicium capit, de
quibus capere potest. Omne enim animal quod sensu
viget, idem et nascitur et nutritur et alitur. Sensus
vero diversi sunt et usque ad quinarium numerum
tendunt. Itaque quidquid tantum alitur, non etiam
sentit, quidquid vero sentire potest, ei prima quoque
vis animae, nascendi scilicet atque nutriendi probatur
<pb n="0071C"/>
esse subjecta. Quibus vero sensus adest, non
tantum eas rerum capiunt formas, quibus sensibili
corpore feriuntur praesente, sed absente quoque,
sensibilibusque sepositis ante cognitarum sensu formarum
imagines tenent, memoriamque conficiunt, et
prout quodque animal valet, longius breviusque custodit.
Sed eas imaginationes confusas atque inevidentes
sic sumunt, ut nihil ex earum conjunctione ac
compositione efficere possint. Atque idcirco meminisse
quidem possunt, nec aeque omnia. Amissa vero
oblivione, memoria recolligere ac revocare non
possunt. Futuri vero his nulla cognitio est. Sed animae
vis tertia quae secum priores alendi ac sentiendi vires
trahit, hisque velut famulis atque obedientibus utitur,
eadem tota in ratione constituta est, eaque vel in
rerum praesentium firmissima contemplatione, vel in
<pb n="0072A"/>
absentium intelligentia, vel in ignotarum inquisitione
versatur. Haec tantum humano generi praesto
est, quae non solum sensus imagines perfectas et
non inconditas capit, sed etiam pleno actu intelligentiae
quod imaginatio suggessit, explicat atque
confirmat. Itaque, ut dictum est, huic divinae naturae
non ea tantum in cognitione sufficiunt quae subjecta
sensibus comprehendit, verum etiam et insensibilibus
imaginatione concepta, et absentibus rebus nomina
indere potest, et quod intelligentiae ratione comprehendit,
vocabulorum quoque positionibus aperit. Illud
quoque ei naturae proprium est, ut per ea quae
sibi nota sunt ignota vestiget, et non solum unumquodque
an sit, sed quid sit etiam et quale sit, necnon
cur sit optet agnoscere. Quam triplicis animae
vim sola hominum (ut dictum est) natura sortita
<pb n="0072B"/>
est. Cujus animae vis intelligentiae motibus non caret,
quia in his quatuor propriae vim rationis exercet. Aut
enim aliquid an sit inquirit, aut si esse constiterit,
quid sit id dubitat. Quod si etiam utriusque scientiam
ratione possidet, quale sit unumquodque vestigat,
atque in eo caetera accidentium momenta perquirit,
quibus cognitis, cur ita sit quaeritur, et ratione
nihilominus vestigat. Cum igitur actio sit humani
animi, ut semper aut in praesentium rerum comprehensione,
aut in absentium intelligentia, aut in ignotarum
inquisitione atque inventione versetur, duo
sunt in quibus omnem operam vis animae ratiocinantis
impendit. Unum quidem, ut rerum naturas inquisitionis
certa ratione cognoscat; alterum vero, ut ad
scientiam prius veniat quod post gravitas moralis
<pb n="0072C"/>
exerceat, quibus inquirendis permulta esse necesse
est, quae vestigantem animum a recti itineris non
minimum progressione deducant, ut in multis evenit
Epicuro, qui atomis mundum constare putat, et honestum
corporis voluptate metitur. Haec autem idcirco
huic atque aliis accidisse manifestum est, quoniam
per imperitiam disputandi quidquid ratiocinatione
comprehenderant haec in res quoque ipsas
evenire arbitrabantur. Hic vero magnus est error:
neque enim sese res ut in numeris, ita etiam in ratiocinationibus
habet. In numeris enim quidquid in
digitis recte computantis evenit, id sine dubio in res
quoque ipsas necesse est evenire: ut si ex calculo
centum esse contigerit, centum quoque res illi numero
subjectas esse necesse est: hoc vero non
aeque in disputatione servat; neque enim quidquid
<pb n="0073A"/>
sermonum decursus invenerit, id natura quoque
fixum tenetur. Quare necesse erat eos falli, qui abjecta
scientia disputandi de rerum natura perquirerent.
Nisi enim prius ad scientiam venerit, quae ratiocinatio
veram teneat disputandi semitam, quae verisimilem?
et nisi agnoverit quae fida possit esse, quaeve
suspecta, rerum incorrupta veritas ex ratiocinatione
non potest inveniri. Cum igitur veteres saepe multis
lapsi erroribus, falsa quaedam et sibi contraria in
disputatione colligerent, atque id fieri impossibile
videretur, ut de eadem re contraria conclusione facta,
utraque essent vera quae sibi dissentiens ratiocinatio
conclusisset, cuive ratiocinationi credi oporteret
esset ambiguum, visum est prius disputationis
ipsius veramque integram considerare naturam, qua
<pb n="0073B"/>
cognita tum illud quoque quod per disputationem inveniretur,
an verum comprehensum esset, posset intelligi.
Hinc profecta est igitur logicae peritia disciplinae
quae disputandi modos atque ipsas ratiocinationes
et internoscendi vias parat, ut quae ratiocinatio
nunc quidem falsa, nunc autem vera fit, quae vero
semper falsa, quae nunquam falsa, possit agnosci.
Hujus autem vis duplex esse perpenditur, una quidem
in inveniendo, altera in judicando, quod Marcus
etiam Tullius in eo libro cui Topica titulus est, evidenter
expressit, dicens: Cum omnis ratio diligens
disserendi duas habeat partes, unam inveniendi, alteram
judicandi, utriusque princeps (ut mihi quidem
videtur) Aristoteles fuit. Stoici autem in altera elaboraverunt,
judicandi enim viam diligenter persecuti
<pb n="0073C"/>
sunt, eam scientiam quam dialecticen appellant:
inveniendi vero artem quae topice dicitur, quaeque ad
usum potior erat, et ordine naturae certe prior totam
reliquerunt. Nos autem quoniam in utraque summa
utilitas est, et utramque si erit otium persequi cogitamus,
ab ea quae prior est, ordiemur. Cum igitur
tantus hujus considerationis fructus sit, danda est
huic tam solertissimae disciplinae tota mentis intentio,
ut primis firmatis in disputandi veritate vestigiis,
facile ad rerum ipsarum certam comprehensionem
venire possimus. Et quoniam qui sit ortus logicae
disciplinae praediximus, esse reliquum videtur adjungere,
an omnino quaedam sit pars philosophiae, an
(ut quibusdam placet) supellex atque instrumentum,
per quod philosophia cognitionem rerum naturamque
<pb n="0073D"/>
deprehendat. Cujus quidem rei has econtrario video
esse sententias. Hi enim qui partem philosophiae putant
logicam considerationem his fere argumentis
utuntur, dicentes philosophiam indubitanter habere
partes, speculativam atque activam. De hac tertia
rationali, id est logica, quaeritur an sit in parte ponenda,
sed eam quoque partem esse philosophiae non
potest dubitari. Nam sicut de naturalibus caeterisque
sub speculativa positis solius philosophiae vestigatio
est, itemque de moralibus ac de reliquis quae
sub activam partem cadunt sola philosophia perpendit,
ita quoque de hac parte tractat, id est de his
quae logicae subjecta sunt sola philosophia judicat.
Quod si speculativa atque activa idcirco philosophiae
<pb n="0074A"/>
partes sunt, quia de his philosophiae sola pertractat,
propter eamdem causam erit logica philosophiae pars,
quoniam philosophiae soli haec disputandi materia
subjecta est. Ita vero inquiunt: Cum in his tribus
philosophia versetur: cumque activam et speculativam
considerationem subjecta discernant, quod illa
de rerum naturis, haec de moribus quaerit, dubium
non est quin logica disciplina a naturali atque morali
suae materiae proprietate distincta sit. Etenim logicae
tractatus est de propositionibus atque syllogismis
et caeteris hujusmodi, quod neque ea quae non de
oratione, sed de rebus speculatur, neque activa
pars, quae de moribus invigilat, aeque praestare potest.
Quod si in his tribus, id est speculativa, activa atque
rationali philosophia consistit, quae proprio triplicique
<pb n="0074B"/>
a se fine disjuncta sunt, cumque speculativa et
activa philosophiae partes esse videntur, non dubium
est quin rationalis quoque philosophiae pars esse
convincatur. Qui vero non partem, sed philosophiae
instrumentum putant, haec fere afferunt argumenta.
Non esse inquiunt similem logicae finem speculativae
atque activae partis extremo: utraque enim illarum
ad suum proprium terminum spectat, ita ut speculativa
quidem rerum cognitionem, activa vero mores
atque instituta perficiat, neque altera refertur ad alteram;
logicae vero finis esse non potest absolutus,
sed quodammodo cum reliquis duabus partibus colligatus
atque constrictus est. Quid enim est in logica
disciplina quod suo merito debeat optari, nisi quod
propter investigationem rerum hujus effectio artis
<pb n="0074C"/>
inventa est? Scire enim quemadmodum argumentatio
concludatur, vel quae vera sit, quae verisimilis, ad hoc
scilicet tendit, ut vel ad cognitionem rerum referatur
haec rationum scientia, vel ad invenienda ea quae in
exercitium mortalitatis adducta beatitudinem pariunt.
Atque ideo quoniam speculativae atque activae suus
certusque finis est: logicae autem ad duas reliquas
partes refertur extremum, manifestum est non eam
esse philosophiae partem, sed potius instrumentum.
Sunt vero plura quae ex alterutra parte dicantur,
quorum nos ea quae dicta sunt strictim notasse sufficiat.
Hanc litem vero tali ratione discernimus. Nihil
quippe dicimus impedire ut eadem logica partis vice
simul instrumentique fungatur officio. Quoniam enim
ipsa suum retinet finem, isque finis a sola philosophia
<pb n="0074D"/>
consideratur, pars quidem philosophiae esse ponenda
est; quoniam vero finis ille logicae quem sola speculatur
philosophia, ad alias ejus partes suam operam
pollicetur, instrumentum esse philosophiae non
negamus: est autem finis logicae inventio judiciumque
rationum; quod quidem non esse mirum videbitur,
quod eadem pars eadem quoddam ponitur instrumentum,
si ad partes corporis animum reducamus,
quibus et fit aliquid ut his quasi quibusdam
instrumentis utamur, et in toto tamen corpore partium
obtinent locum. Manus enim ad tractandum,
oculi ad videndum, caeteraeque corporis partes proprium
quoddam videntur officium habere. Quod tamen
si ad totius utilitatem corporis referatur, instrumenta
<pb n="0075A"/>
quaedam corporis esse deprehenduntur
quae etiam partes esse nullus abnuerit. Ita quoque
logica disciplina pars quaedam philosophiae est, quoniam
ejus philosophia sola magistra est. Supellex
vero est, quod per eam inquisita veritas philosophiae
vestigatur. Sed quoniam, quantum mihi quidem brevitas
succincta largita est, ortum logicae et quid ipsa
logica esset explicavi, nunc de eo nobis libro pauca
dicenda sunt quem in praesens sumpsimus exponendum.
Titulo enim proponit Porphyrius introductionem
se in Aristotelis praedicamenta conscribere. Quid
vero valeat haec introductio, vel ad quid lectoris animum
paret breviter explicabo. Aristoteles enim qui
de decem praedicamentis inscribitur librum hac intentione
composuit, ut infinitas rerum diversitates
<pb n="0075B"/>
quae sub scientiam cadere non possent, paucitate generum
comprehenderet, atque ita id quod per incomprehensibilem
multitudinem sub disciplinam venire
non poterat, per generum (ut dictum est) paucitatem,
animo fieret scientiaeque subjectum. Decem igitur genera
rerum esse omnium consideravit Aristoteles, id
est unam substantiam et accidentia novem, quae sunt
qualitas, quantitas, relatio, ubi, quando, situs, habere,
facere, et pati: quae quoniam genera essent
suprema, et quibus nullum aliud superponi genus
posset, omnem necesse est multitudinem rerum per
horum decem generum species inveniri. Quae quidem
genera omnibus a se differentiis distributa sunt. Nec
quidquam videntur habere commune nisi tantum nomen,
quoniam omnia esse praedicantur. Quippe substantia
<pb n="0075C"/>
est, qualitas est, quantitas est, et de aliis omnibus.
Est verbum communiter praedicatur, sed non
est eorum communis una substantia vel natura, sed
tantum nomen: itaque decem genera ab Aristotele
reperta omnibus a se differentiis distributa sunt. Sed
quae aliquibus differentiis disjunguntur, necesse est
ut habeant proprium quiddam, quod ea in singularem
solitariamque vindicet formam. Non est autem idem
proprium quod accidens. Accidentia enim et venire
et abesse possunt, propria vero ita sunt insita, ut
absque his quorum propria sunt esse non possint.
Quae cum ita sint, cumque Aristoteles decem rerum
genera reperisset, quae vel intelligendo mens caperet,
vel loquendo disputator efferret (quidquid enim intellectu
capimus, id ad alterum sermone vulgamus),
<pb n="0075D"/>
evenit ut ad horum decem praedicamentorum intelligentiam
quinque harum rerum tractatus incurreret,
scilicet generis, speciei, differentiae, proprii et accidentis.
Generis quidem, quoniam oportet ante praediscere
quid sit genus, ut decem illa quae Aristoteles
caeteris anteposuit rebus genera esse possimus agnoscere.
Speciei vero cognitio plurimum valet, ut quae
cujusque generis sit species possit agnosci. Si enim
quid sit species ignoramus, nihil impedit errore turbari;
fieri enim potest ut per speciei inscientiam
saepe quantitatis species in relatione ponamus, et
cujuslibet primi generis species, alteri cujuslibet
generi subdamus, atque ita fiat permista rerum
atque indiscreta confusio: quod ne accidat, quae sit
<pb n="0076A"/>
natura speciei ante noscendum est. Nec vero in hoc
tantum prodest speciei cognoscenda natura, ne priorum
generum species invicem permutemus, verumetiam
ut in eodem quolibet genere proximas species
cuilibet generi noverimus eligere, ut ne substantiae
mox animal dicamus esse speciem potius quam corpus,
aut corporis hominem potius quam animatum
corpus. At vero differentiarum scientia in his maximum
retinet locum. Qui enim omnino qualitatem a
substantia vel caetera a se genera distare cognoscimus,
nisi eorum differentias noverimus? Quomodo
autem discernere eorum differentias possumus, si
quid ipsa sit differentia nesciamus? Nec hunc solum
nobis inscientia differentiae infundit errorem, verum
etiam specierum quoque tollit omne judicium. Nam
<pb n="0076B"/>
omnes species informant differentiae. Ignorata differentia
species quoque necesse est ignorari. Quomodo
ergo fieri potest ut quamlibet differentiam possimus
agnoscere, si omnino quae sit nominis hujus significatio
nesciamus? Jam vero proprii tantus usus est, ut
Aristoteles quoque singulorum praedicamentorum
propria perquisierit, quae propria esse quis deprehenderit
antequam quid omnino sit proprium discat.
Nec in his tantum proprii haec cognitio valet quae
singulis nominibus efferuntur, ut hominis risibile,
verum etiam in his quae in locum diffinitionis adhibentur.
Omnia enim propria rem subjectam quodam
termino descriptionis includunt, quod suo loco quoque
opportunius commemorabo. Accidentis quoque
cognitio quantum afferat, quis dubitare queat, cum
<pb n="0076C"/>
videat inter decem praedicamenta novem tenere accidentis
naturas? Quae quomodo accidentia esse putabimus,
si omnino quid sit accidens ignoremus? cum
praesertim nec differentiarum, nec proprii scientia
cognita sit, nisi accidentis naturam firmissima consideratione
teneamus; fieri enim potest ut differentiae
loco vel proprii per inscientiam accidens apponatur,
quod esse vitiosum etiam diffinitiones probant,
quae cum ipsae ex differentiis constent, et fiant uniuscujusque
diffinitiones propriae, accidens tamen non
videntur admittere. Cum igitur Aristoteles decem rerum
genera collegisset, quae numerum diversas sub
se species continerent, quae species nunquam diversae
forent nisi differentiis segregarentur; cumque
omnia in substantiam atque accidens, accidens vero
<pb n="0076D"/>
in alia praedicamenta solvisset; cumque aliquorum
praedicamentorum sit propria persecutus, de his ipsis
quidem praedicamentis docuit; quid vero esset
genus, quid species, quid differentia, quid illud accidens,
de quo nunc dicendum est, vel quid proprium,
velut nota praeteriit. Ne igitur ad praedicamenta Aristotelis
venientes, quid significaret unumquodque
eorum quae superius dicta sunt ignorarent, hunc
librum Porphyrius de earum quinque rerum cognitione
perscripsit, quo perspecto, et considerato quid
unumquodque eorum quae supraposuit designaret,
facilior intellectus ea quae ab Aristotele praeponerentur
addisceret. Haec quidem intentio est hujus libri
quem Porphyrius ad introductionem praedicamentorum
<pb n="0077A"/>
se conscripsisse ipsa (ut dictum est) tituli inscriptione
signavit. Sed licet ad hoc unum hujus libri
referatur intentio, non tamen simplex est ejus
utilitas, sed multiplex, et in maxima quaeque diffusa,
quam idem Porphyrius in principio hujus libri commemorat
dicens.</p>
<p> <hi>Cum sit necessarium, Chrysaori, et ad eam quae est,
apud Aristotelem praedicamentorum doctrinam nosse
quid sit genus, quid differentia, quid species, quid proprium,
et quid accidens, et ad diffinitionum assignationem,
et omnino ad ea quae in divisione et in demonstratione
sunt, utili istarum rerum speculatione compendiosam
tibi traditionem faciens, tentabo breviter,
velut introductionis modo, ea quae ab antiquis dicta
sunt, aggredi, ab altioribus quidem quaestionibus abstinens,
<pb n="0077B"/>
simpliciores vero mediocriter conjectans.</hi> </p>
<p>Utilitas hujus libri quadrifariam spargitur: namque
et ad illud ad quod ejus dirigitur intentio magno
usui legentibus est, et ad caetera quae cum extra intentionem
sint, non tamen minor ex his legentibus
utilitas comparatur. Est enim per hoc opusculum et
praedicamentorum facilis cognitio, et diffinitionum
integra assignatio, et divisionum recta perspectio, et
demonstrationum veracissima conclusio. Quae res
quanto difficiles atque arduae sunt, tanto perspicaciorem
studiosioremque animum lectoris exspectant.
Dicendum vero est quod in omnibus libris evenit. Nam
primum si quae sit intentio cognoscatur, quanta quoque
utilitas inde provenire possit perpenditur, et
licet extra multa (ut fit) hujusmodi librum sequantur,
<pb n="0077C"/>
tamen illam proxime utilitatem videtur habere, ad
quod ejus refertur intentio, ipso libro quem sumpsimus
exponente; cum ejus intentio sit ad praedicamenta
intellectum facilem comparandi, non dubium
est quin haec ejus principalis probetur utilitas, licet
non minores sint comites diffinitio, divisio ac demonstratio.
Quorum nobis quaedam hic principia
suggeruntur, sensus vero hujusmodi est: Cum sit,
inquit, utilis generis, speciei, differentiae, proprii,
accidentisque cognitio ad praedicamenta Aristotelis
ejusque doctrinam, ad diffinitionum etiam assignationem,
ad divisionem et ad demonstrationem, quia sit
harum rerum utilis uberrimaque cognitio, compendiosam,
inquit, traditionem faciens, ea quae ab antiquis
large ac diffuse dicta sunt tentabo breviter
<pb n="0077D"/>
aperire. Neque enim esset compendiosa, nisi totum
opus brevitate constringeret. Et quoniam introductionem
scribebat, altiores, inquit, quaestiones sponte
refugiam, simpliciores vero mediocriter conjectabo,
id est simpliciorum quaestionum obscuritatem habita
in eis quadam conjecturae ratiocinatione tractabo.
Tota quidem sententia hujuscemodi prooemii talis
est, quae et utilitate uberrima et facilitate incipientis
animo blandiatur. Sed dicendum est quidnam celet
amplius altitudo sermonum. Necessarium in Latino
sermone, sicut in Graeco <foreign xml:lang="greek">ἀναγκαῖον,</foreign> plura significat.
Diversa enim significatione Marcus Tullius dicit necessarium
suum esse aliquem atque nostrum. Item
necessarium dicimus, ut cum necessarium esse nobis
<pb n="0078A"/>
dicimus ad forum descendere, qua in voce quaedam
utilitas significatur. Alia quoque significatio est qua
dicimus solem necessarium esse moveri, id est necesse
esse, et illa quidem prima significatio praetermittenda
est, omnino enim ab eo necessario quod
hic Porphyrius ponit aliena est. Hae vero duae hujusmodi
sunt, ut inter se certare videantur quae hujus
loci obtineat significationem, in quo dicit Porphyrius:
Cum sit necessarium, Chrysaori, namque (ut
dictum est) necessarium et utilitatem significat et
necessitatem. Videntur autem huic loco utraque congruere.
Nam et summe utile est ad ea quae superius
dicta sunt de genere et specie et caeteris disputare,
et summa est necessitas, quia nisi sint haec ante
praecognita, illa ad quae ista praeparantur, non possunt
<pb n="0078B"/>
cognosci quae dicuntur praedicamenta. Nam neque
praeter cognitionem generis et speciei praedicamenta
discuntur. Nec diffinitio genus relinquit et differentiam,
et in caeteris quam sit utilis iste tractatus cum
de divisione et demonstratione disputabitur apparebit.
Sed quanquam necesse erit haec quinque de
quibus hic disputandum est prius ad cognitionem
venire quam ea quibus illa praeparantur, non tamen
ea significatione hic a Porphyrio positum est, qua
necessitatem significare vellet, ac non potius utilitatem,
ipsa enim oratio contextusque sermonum id
clarissima intelligentiae ratione significat. Nec enim
quisquam ita utitur ratione, ut aliquam necessitatem
referri dicat ad aliud. Necessitas enim per se quidem
est; utilitas vero semper ad id quod utile est refertur,
<pb n="0078C"/>
ut hic quoque. Ait enim: Cum sit necessarium,
Chrysaori, et ad eam quae est apud Aristotelem praedicamentorum
doctrinam. Si hic igitur necessarium
intelligamus utile, et id nomine ipso vertamus dicentes:
Cum sit utile, Chrysaori, et ad eam quae est
apud Aristotelem praedicamentorum doctrinam, nosse
quid sit genus et caetera, rectae intelligentiae sermonum
ordo convenit; sin vero id ad necesse permutetur,
ut dicamus, Cum sit necessarium, Chrysaori,
et ad eam quae est apud Aristotelem praedicamentorum
doctrinam nosse quid genus sit, et caetera, rectae
intelligentiae sermonum ordo non convenit. Quocirca
hic diutius immorandum non est. Quanquam enim
sit summa necessitas his ignoratis non posse ad ea
ad quae hic tractatus intendit perveniri, non tamen
<pb n="0078D"/>
hic de necessitate dictum est, necessarium, sed potius
de utilitate. Nunc vero licet idem superius dictum
sit, tamen breviter quid ad praedicamenta generis,
speciei, differentiae, proprii atque accidentis
prosit cognitio disputemus. Aristoteles enim in praedicamentis
decem genera constituit rerum quae de
cunctis aliis praedicarentur, ut quidquid ad significationem
venire posset, id si integram significationem
teneret, cuilibet eorum subjiceretur generi de quibus
Aristoteles tractat in eo libro qui de decem
praedicamentis inscribitur. Hoc ipsum referri ad aliquid
velut ad genus tale est quale si quis speciem
supponat generi. Hoc vero neque praeter cognitionem
speciei ullo modo fieri potest, nec vero ipsae species
<pb n="0079A"/>
quid sint, vel cujus magis sint possumus agnoscere,
nisi eorum differentiae cognoscantur. Sed differentiarum
natura incognita, quae uniuscujusque speciei
sint differentiae, modis omnibus ignorabitur. Quare
sciendum est quoniam si de generibus Aristoteles
tractat in praedicamentis, et generum natura cognoscenda
est, cujus cognitionem speciei quoque comitatur
agnitio. Sed hoc cognito, quid sit differentia
non potest ignorari, quanquam in eodem libro plura
sunt ad quae nisi maximam peritiam et generis, et
speciei, et differentiae lector attulerit, nullus omnino
intellectus pateat, ut cum ipse Aristoteles dicat: Diversorum
generum et non subalternatim positorum
diversae secundum se species et differentiae sunt,
quod his ignoratis intelligi impossibile est; sed idem
<pb n="0079B"/>
Aristoteles proprium uniuscujusque praedicamenti
diligentissima inquisitione vestigat, ut cum substantiae
proprium post multa dicit esse quod idem numero
contrariorum susceptibile sit, vel rursus quantitatis
quod in ea sola aequum atque inaequale
dicatur, qualitatis etiam quod per eam simile aliud
aliis aut dissimile proponimus; et in caeteris eodem
modo, ut quae sit contrarii proprietas, quae secundum
relationem oppositionis, quae privationis et habitus,
quae affirmationis et negationis, in quibus ita tractat
tanquam jam peritis scientibusque quae sit proprietatis
natura, quam si quis ignorat, frustra ea quae de
his disputantur aggreditur. Jam vero illud manifestum
est, quod accidens maximum praedicamentorum
obtineat locum, quod proprio nomine novem praedicamenta
<pb n="0079C"/>
circumdat, et ad praedicamenta quidem
quanta sit hujus libri utilitas ex his manifestum est.
Quod vero ait, et ad assignationem diffinitionum facile
cognosci potest, si prius substantiae rationum
divisio fiat: substantiae ratio, alia quidem in descriptione
ponitur, alia vero in diffinitione; sed ea quae
est in descriptione proprietatem quamdam colligit
ejus rei cujus substantiae rationem prodit, ac non
modo proprietate id quod monstrat informat, verum
etiam ipsa fit proprium, quod in diffinitionem quoque
venire necesse est. Si quis enim quantitatis rationem
reddere velit, ut dicat licebit: quantitas est secundum
quam aequale atque inaequale dicitur. Sicut igitur proprietatem
quantitatis in ratione posuit quantitatis, et
ipsa tota ratio ipsius quantitatis propria est, ita descriptio
<pb n="0079D"/>
et proprietatem colligit, et propria fit ipsa descriptio.
Definitio vero ipsa quidem propria non colligit,
sed ipsa quoque fit propria. Nam qui substantiam monstrat,
genus differentiis jungit, et ea quae per se sunt
communia atque multorum redigens in unum, uni
speciei quam diffinit reddit aequalia. Ita igitur ad
descriptionem utilis est proprii cognitio, quoniam
sola proprietas in descriptione colligitur, et ipsa fit
propria sicut diffinitio quoque: ad diffinitionem vero
genus quidem primum ponitur, et species ad quam
genus illud aptatur, et differentiae, quibus junctis
cum genere, species diffinitur. Sed si cui haec pressiora
quam expositionis modus expostulat videbuntur,
hoc eum scire convenit, nos (ut in prima editione
<pb n="0080A"/>
dictum est) hanc expositionem nostro reservasse judicio,
ut ad intelligentiam simplicem hujus libri
editio prima sufficiat; ad interiorem vero speculationem,
confirmatis jam pene scientia, nec in singulis
vocabulis rerum haerentibus, haec posterior editio
collocatur. Ad divisionem vero faciendam tam hic
liber est utilis, ut praeter earum scientiam rerum, de
quibus in hac libri serie disputatur, casu fiat potius
quam ratione partitio. Hoc autem manifestum erit
si divisionem ipsam dividamus, id est si nomen ipsum
divisionis in ea quae significat partiamur. Est namque
divisio generis in species, ut cum dicimus, coloris
aliud est album, aliud nigrum, aliud vero medium.
Rursus divisio est quoties vox plura significans
aperitur, et quam multa sint quae ab ea voce signantur
<pb n="0080B"/>
ostenditur, ut si quis dicat: nomen canis plura
significat, et hunc latrabilem quadrupedemque, et
coeleste sidus, et marinam bestiam, quae omnia a se
diffinitione disjuncta sunt. Dividi autem dicitur et
quoties totum in partes proprias separatur, ut cum
dicimus: domus aliud sunt fundamenta, aliud parietes,
aliud tectum. Et haec quidem triplex divisio secundum
se partitio nuncupatur. Est autem alia quae
secundum accidens dicitur. Ea quoque fit tripliciter,
aut cum accidens in subjecta dividimus, ut cum
dico, bonorum alia sunt in anima, alia in corpore,
alia extrinsecus, aut cum subjectum in accidentia
distinguimus, ut: corporum alia sunt alba, alia nigra,
alia medii coloris; aut cum accidens in accidentia
separamus, ut cum dicimus: liquentia alia alba, alia
<pb n="0080C"/>
nigra, alia medii coloris. Et rursus alborum alia sunt
dura, alia liquentia, quaedam mollia. Cum igitur ita
omnis fiat divisio aut secundum se, aut per accidens,
et utraque partitio tripliciter, cumque in superiore
secundum se triplici partitione sit una divisionis
forma genus in species separare, id neque praeter
generis scientiam fieri ullo modo potest, neque vero
praeter scientiam differentiarum quas necesse est in
specierum divisione sumi. Manifestum est igitur
quanta utilitas hujus libri ad hanc divisionem sit, quae
primo aditu genus ac species et differentias tractat.
Secunda vero ea divisio, quae est secundum vocis
significantias, nec ipsa quidem ab hujus libri utilitate
discreta est. Uno enim modo cognosci poterit, utrum
vox cujus divisionem facere quaerimus aequivoca esse
<pb n="0080D"/>
videatur, an genus, si ea quae significat diffiniantur;
et si ea quae sub communione sunt una diffinitione
claudantur, species esse necesse est, et illud commune
genus earum. Quod si illa quae proposita vox
designat non possunt una diffinitione concludi, nemo
dubitat quin illa vox sit aequivoca, nec communis
his de quibus praedicatur, ut genus, quandoquidem
ea quae sub se posita significat, secundum commune
nomen non possunt una diffinitione comprehendi.
Si igitur ex diffinitione manifestum est quid genus
sit, quidque nomen aequivocum, diffinitio vero per
genera differentiasque discurrit, quisquamne dubitare
potest et in hac divisionis forma plurimum
hujus libri auctoritatem valere? Illa vero secundum
<pb n="0081A"/>
se divisio quae est totius in partes quemadmodum
discernitur, ac non potius generis in species divisio
esse putabitur, nisi sint genus, et species, et differentiae
earum, quavis ante ratione disciplinae tractata?
Cur enim non quisquam dicat domus species
potius esse quam partes fundamenta, parietes et
tectum? Sed cum occurrerit generis nomen in unaquaque
specie totum posse congruere, totius vero in
unaquaque parte sua nomen convenire non posse,
manifestum fiet aliam divisionem esse generis in
species, aliam totius in partes. Convenire autem nomen
generis singulis speciebus ostenditur per id
quod et homo et equus singula animalia nuncupantur.
Neque tectum vero, neque parietes aut fundamenta
sigillatim domus nomine appellari solent. Sed
<pb n="0081B"/>
cum fuerint junctae partes, tunc recte totius nomen
excipiunt. De ea vero divisione quae secundum accidens
fit, nullus ignorat, quin incognito accidenti, incognitaque
vi generis ac differentiarum, facile evenire
possit ut accidens ita in subjecta solvatur quasi
genus in species, et postremo omnem hunc ordinem
partitionis foedissime permiscebit inscientia. Et
quoniam quid ad divisionem hic liber prosit ostendimus,
nunc de demonstratione dicemus, ne per ardua
atque difficilia haereat, qui in tanta hac disciplina
vigilantissimo ingenio et solertissimo labore sudaverit:
fit enim demonstratio, id est alicujus quaesitae
rei certa rationis collectio, ex ante cognitis naturaliter,
ex convenientibus, ex primis, ex causa, ex necessariis,
ex per se inhaerentibus. Sed genera speciebus,
<pb n="0081C"/>
species propriis priora sunt naturaliter. Ex
generibus enim species fluunt. Item species sub se
positis individuis priores naturaliter esse manifestum
est. Quae vero priora sunt, ea et praenoscuntur et
notiora sunt subsequentibus naturaliter. Duobus enim
modis primum aliquid et notum dicitur, secundum
nos scilicet, et secundum naturam. Nobis enim illa
magis cognita sunt, quae sunt proxima, ut individua,
dehinc species, postremo genera: at vero natura
converso modo ea sunt magis cognita, quae nobis
minime proxima sunt. Atque ideo quantumlibet se
longius a nobis genera protulerunt, tanto magis erunt
lucida et naturaliter nota. Differentiae vero substantiales
illae sunt quas per se his rebus inesse quae
demonstrantur agnoscimus. Praecedere autem debet
<pb n="0081D"/>
generum ac differentiarum cognitio, ut in unaquaque
disciplina quae sint ejus rei quae demonstratur convenientia
principia possit intelligi. Necessaria vero
esse ea ipsa, quae genera et differentias dicimus,
nullus dubitat qui speciem sine genera et differentia
intelligit esse non posse. Genera vero et differentiae
sunt causae specierum. Idcirco enim species sunt
quia genera earum et differentiae sunt quae in syllogismis
posita demonstrantibus non rei solum, verum
etiam conclusionis causae sunt, quod postremi resolutorii
locupletius dicent. Cum igitur perutile sit, et
diffinitione quodlibet illud circumscribere, et divisione
dissolvere, et demonstrantibus comprobare,
haec autem praeter earum rerum scientiam de quibus
<pb n="0082A"/>
in hoc libro disputabitur, neque intelligi, neque
exerceri valeant, quis unquam poterit dubitare quin
hic liber maximum totius logicae adjumentum sit,
praeter quem caetera quae in ea magnam vim tenent
nullum doctrinae aditum praebent? Sed meminit Porphyrius
introductionem sese conscribere, neque
ultra quam institutionis modus est formam tractatus
egredi. Ait enim se altiorum quaestionum modis
abstinere, simpliciores vero mediocri conjectura
perstringere. Quae vero sint altiores quaestiones quas
se differre promittit ita proponit:</p>
<p> <hi>Mox de generibus et speciebus illud quidem, sive subsistant,
sive in solis nudis intellectibus posita sint, sive
subsistentia corporalia sint an incorporalia, et utrum
separata a sensibilibus an in sensibilibus posita: et circa
<pb n="0082B"/>
haec consistentia dicere recusabo. Altissimum enim negotium
est hujusmodi, et majoris egens inquisitionis.</hi> </p>
<p>Altiores, inquit, quaestiones praetereo ne eis intempestive
lectoris animo ingestis initia ejus primitiasque
perturbem. Sed ne omnino faceret negligentem,
ut nihil praeterquam quod ipse dixisset lector amplius
putaret occultum, idipsum cujus exsecutionem
sese differre promisit, addidit, ne de his minime
obscure penitusque tractando lectori quidquam obscuritatis
effunderet, et tamen scientia roboratus
quid quaeri jure possit agnosceret. Sunt autem
quaestiones quas sese reticere promittit et perutiles,
et secretae, et tentatae quidem a doctis viris, nec
a pluribus dissolutae, quarum prima est hujusmodi:
Omne quod intelligit animus, aut id quod est in rerum
<pb n="0082C"/>
natura constitutum, intellectu concipit, et sibimet
ratione describit, aut id quod non est vacua
sibi imaginatione depingit. Ergo intellectus generis
et caeterorum cujusmodi sit quaeritur, utrumne ita
intelligamus species et genera ut ea quae sunt et ex
quibus verum capimus intellectum, an nosmetipsos
eludimus cum ea quae non sunt nobis cassa imaginatione
formamus. Quod si esse quidem constiterit,
et ab his quae sunt intellectum concipi dixerimus,
tunc alia major ac difficilior quaestio dubitationem
parat, cum discernendi atque intelligendi generis
ipsius naturam summa difficultas ostenditur. Nam
quoniam omne quod est, aut corporeum aut incorporeum
esse necesse est, genus et species in aliquo
horum esse oportebit. Quale erit igitur id quod
<pb n="0082D"/>
genus dicitur; utrumne corporeum an incorporeum?
neque enim quid sit diligenter intenditur, nisi in quo
horum poni debeat agnoscatur. Sed neque cum haec
soluta fuerit quaestio, omne excluditur ambiguum:
subest enim aliquid, quod si incorporalia esse genus
ac species dicantur, obsideat intelligentiam atque
detineat, exsolvi postulans utrum circa corpora
ipsa subsistant, an etiam praeter corpora subsistentia
incorporales esse videantur. Duae quippe incorporeorum
formae sunt, ut alia praeter corpora esse
possint, et separata a corporibus in sua corporalitate
perdurent, ut Deus, mens, anima. Alia vero cum
sint incorporea, tamen praeter corpora esse non possunt,
ut linea, superficies, numerus et singulae qualitates,
<pb n="0083A"/>
quas tametsi incorporeas esse pronuntiamus,
quod tribus spatiis minime distendantur, ita tamen
in corporibus sunt, ut ab his divelli nequeant aut,
separari, aut si a corporibus separata sint, nullo
modo permaneant. Quas licet quaestiones arduum sit,
ipso interim Porphyrio renuente, dissolvere, tamen
aggrediar ita ut nec anxium lectoris animum relinquam,
nec ipse in his quae praeter muneris suscepti
seriem sunt tempus operamque consumam. Primum
quidem pauca sub quaestionis ambiguitate proponam,
post vero eumdem dubitationis nodum exsolvere atque
explicare tentabo. Genera et species aut sunt
et subsistunt, aut intellectu et sola cogitatione formantur,
sed genera et species esse non possunt. Hoc
autem ex his intelligitur. Omne enim quod commune
<pb n="0083B"/>
est uno tempore pluribus, id in se unum esse non
poterit. Multorum enim est quod commune est, praesertim
cum una atque eadem res in multis uno tempore
tota sit; quantaecunque enim sunt species, in
omnibus genus unum est, non quod de eo singulae
species quasi partes aliquas carpant, sed singulae
uno tempore totum genus habeant: quo fit ut totum
genus in pluribus singulis uno tempore positum
unum esse non possit; neque enim fieri potest ut
cum in pluribus totum uno sit tempore, in semetipso
sit unum numero. Quod si ita est, unum quiddam
genus esse non poterit, quo fit ut omnino nihil sit.
Omne enim quod est, idcirco est quia unum est, et
de specie idem convenit dici. Quod si est quidem
genus ac species, sed multiplex, neque unum numero,
<pb n="0083C"/>
non erit ultimum genus, sed habebit aliud super
se positum genus, quod illam multiplicitatem
unius sui nominis vocabulo concludat: ut enim plura
animalia quoniam habent quiddam simile, eadem tamen
non sunt, et idcirco eorum genera perquirunt,
ita quoque quoniam genus quod in pluribus est, atque
ideo multiplex, habet sui similitudinem quod genus
est, non est vero unum, quoniam in pluribus est,
ejus generis quoque genus aliud quaerendum est,
cumque fuerit inventum eadem ratione quae superius
dicta est, rursus genus tertium vestigatur; itaque in
infinitum ratio procedat necesse est, cum nullus disciplinae
terminus occurrat. Quod si unum quoddam
numero genus est, commune multorum esse non poterit:
una enim res si communis est, aut partibus
<pb n="0083D"/>
communis est, et non jam tota communis, sed partes
ejus proprie singulorum sunt, aut in usus habentium
etiam per tempora transit ut sit commune, ut puteus
et fons, ut servus communis vel equus, aut uno
tempore omnibus commune fit, non tamen ut eorum
quibus commune est substantiam constituat, ut est
theatrum, vel spectaculum aliquod quod spectantibus
omnibus commune est. Genus vero secundum nullum
horum modum commune esse speciebus potest: nam
ita commune esse debet, ut et totum sit in singulis,
et uno tempore, et eorum quorum commune est
constituere valeat et conformare substantiam. Quocirca
si neque unum est, quoniam commune est, neque
multiplex, quoniam ejus quoque multitudinis
<pb n="0084A"/>
genus aliud inquirendum est, videbitur genus omnino
non esse, idemque de caeteris intelligendum est.
Quod si tantum intellectibus genera et species caeteraque
capiuntur, cum omnis intellectus aut ex re
subjecta fiat, ut sese res habet, aut ut res sese non
habet, vanus est qui de nullo subjecto capitur, nam
ex nullo subjecto fieri intellectus non potest. Si generis
et speciei caeterorumque intellectus ex re subjecta
veniat, ita ut sese res ipsa habet quae intelligitur,
jam non tantum intellectu posita sunt, sed in
rerum etiam veritate consistunt. Et rursus quaerendum
est quae sit eorum natura, quod superior quaestio
vestigabat: quod si ex re quidem generis caeterorumque
sumitur intellectus, neque ita ut sese res
habet quae intellectui subjecta est, vanum necesse
<pb n="0084B"/>
est esse intellectum, qui ex re quidem sumitur, non
tamen ita ut sese res habet, id est enim falsum quod
aliter atque res est intelligitur. Si igitur quoniam
genus et species nec sunt, nec cum intelliguntur verus
est eorum intellectus, non est ambiguum quin
omnis sit deponenda de his quinque propositis disputandi
cura, quandoquidem neque de ea re quae
sit, neque de ea de qua verum aliquid intelligi proferrive
possit inquiritur: haec quidem est ad praesens de
propositis quaestio, quam nos Alexandro consentiente
hac ratiocinatione solvemus. Non enim necesse esse
dicimus omnem intellectum qui ex subjecto quidem
sit, non tamen ut sese ipsum subjectum habet, falsum
et vacuum videri. In his enim solis falsa opinio ac
non potius intelligentia est, quae per conjunctionem
<pb n="0084C"/>
fiunt. Si enim quis componat atque conjungat intellectu
id quod natura jungi non patiatur, illud falsum
esse nullus ignorat: ut si quis equum atque hominem
jungat imaginatione, atque effigiet centaurum.
Quod si hoc per divisionem et abstractionem fiat,
non ita quidem res sese habet, ut intellectus est. Intellectus
tamen ille minime falsus est: sunt enim
plura quae in aliis suum esse habent, ex quibus aut
omnino separari non possunt, aut si separata fuerint,
nulla ratione subsistunt. Atque ut hoc nobis in pervagato
exemplo manifestum sit, linea in corpore est
aliquid, et id quod est corpori debet, hoc est esse
suum per corpus retinet, quod docetur ita: si enim
separata sit a corpore non subsistit; quis enim unquam
sensu ullo separatam a corpore lineam coepit?
<pb n="0084D"/>
Sed animus cum confusas res permistasque corporibus
in se a sensibus coepit, eas propria vi et cogitatione
distinguit. Omnes enim hujusmodi res incorporeae
in corpore suum esse habentes sensus cum ipsis nobis
corporibus tradit: at vero animus, cui potestas
est et disjuncta componere et composita dissolvere,
quae a sensibus confusa et corporibus conjuncta traduntur,
ita distinguit ut in incorpoream naturam per
se ac sine corporibus in quibus est concreta, et speculetur
et videat. Diversae enim proprietates sunt incorporeorum
corporibus permistorum, etiamsi separentur
a corpore. Genera ergo et species caeteraque
vel in corporeis rebus, vel in his quae sunt corporea,
reperiuntur: et si ea in rebus incorporeis invenit
<pb n="0085A"/>
animus, habet illico incorporeum generis intellectum.
Si vero corporalium rerum genera speciesque prospexerit,
aufert (ut solet) a corporibus incorporeorum
naturam, et solam puramque ut in seipsa forma
est contuetur. Ita haec cum accipit animus permista
corporibus, incorporalia dividens speculatur atque
considerat. Nemo ergo dicat falsam nos lineam cogitare,
quoniam ita eam mente capimus quasi praeter
corpora sit, cum praeter corpora esse non possit.
Non enim omnis qui ex subjectis rebus capitur intellectus
aliter quam sese ipsae res habent, falsus esse putandus
est, sed (ut superius dictum est) ille quidem
qui hoc in compositione facit falsus est, ut cum hominem
atque equum jungens putat esse centaurum.
Qui vero id in divisionibus et abstractionibus atque
<pb n="0085B"/>
assumptibus ab his rebus in quibus sunt efficit, non
modo falsus non est, verum etiam solus intellectus
id quod in proprietate verum est invenire potest.
Sunt igitur hujusmodi res in corporalibus atque
in sensibilibus rebus. Intelliguntur autem praeter sensibilia,
ut eorum natura perspici et proprietas valeat
comprehendi. Quocirca cum et genera et species
cogitantur, tunc ex singulis in quibus sunt eorum
similitudo colligitur, ut ex singulis hominibus inter
se dissimilibus humanitatis similitudo, quae similitudo
cogitata animo veraciterque perspecta fit species,
quarum specierum rursus diversarum considerata
similitudo, quae nisi in ipsis speciebus aut in
earum individuis esse non potest, efficit genus, itaque
haec sunt quidem in singularibus. Cogitantur
<pb n="0085C"/>
vero universalia, nihilque aliud species esse putanda
est, nisi cogitatio collecta ex individuorum dissimilium
numero substantiali similitudine, genus vero
cogitatio collecta ex specierum similitudine. Sed haec
similitudo cum in singularibus est, fit sensibilis:
cum in universalibus, fit intelligibilis; eodemque
modo cum sensibilis est, in singularibus permanet,
cum intelligitur, fit universalis. Subsistunt ergo circa
sensibilia, intelliguntur autem praeter corpora, neque
enim interclusum est ut duae res eodem in subjecto
non sint ratione diversae, ut linea curva atque
cava: quae res cum diversis diffinitionibus terminentur,
diversusque earum intellectus sit, semper tamen
in eodem subjecto reperiuntur; eadem enim cava
linea eademque curva est. Ita quoque generibus et
<pb n="0085D"/>
speciebus, id est singularitati et universalitati unum
quidem subjectum est, sed alio modo universale est
cum cogitatur, alio singulare cum sentitur in rebus
his in quibus habet esse suum. His igitur terminatis
omnis (ut arbitror) quaestio dissoluta est. Ipsa enim
genera et species subsistunt quidem alio modo, intelliguntur
<pb n="0086A"/>
vero alio modo, et sunt incorporalia, sed
sensibilibus juncta subsistunt insensibilibus. Intelliguntur
vero praeter corpora, ut per semetipsa subsistentia,
ac non in aliis esse suum habentia; sed
Plato genera et species caeteraque non modo intelligi
universalia, verum etiam esse atque propter corpora
subsistere putat; Aristoteles vero intelligi quidem
incorporalia atque universalia, sed subsistere in sensibilibus
putat, quorum dijudicare sententias aptum
esse non duxi. Altioris enim est philosophiae, idcirco
vero studiosius Aristotelis sententiam exsecuti sumus,
non quod eam maxime probaremus, sed quod
hic liber ad praedicamenta conscriptus est, quorum
Aristoteles auctor est.</p>
<p> <hi>Hoc vero, quemadmodum de his ac de propositis
<pb n="0086B"/>
probabiliter antiqui tractaverunt, et horum maxime
Peripatetici, tibi nunc tentabo monstrare.</hi> </p>
<p>Praetermissis his quaestionibus, quas altiores esse
praedicit, exoptat mediocrem introductorii operis
tractatum; sed ne ipsa harum quaestionum omissio
vitio daretur, apposuit quemadmodum de propositis
tractaturus est, ex quorumque hoc opus auctoritate
subnixus aggreditur ante denuntiat. Cum mediocritatem
quidem tractaturus promittit detracta obscuritatis
difficultate, animum lectoris invitat ut
vero acquiescat ac sileat ad id quod picturus est,
Peripateticorum auctoritate confirmat. Atque ideo
ait, de his, id est de generibus et speciebus de quibus
superiores intulerat quaestiones, ac de propositis
id est de differentiis, propriis atque accidentibus,
<pb n="0086C"/>
sese probabiliter disputaturum: probabiliter autem
ait, id est verisimiliter, quod Graeci <foreign xml:lang="greek">λογικῶς</foreign> vel <foreign xml:lang="greek">ἐνδόξως</foreign>
dicunt. Saepe enim et apud Aristotelem <foreign xml:lang="greek">λογικῶς</foreign>
verisimiliter ac probabiliter dictum invenimus, et
apud Boetium et apud Alexan. Porphyrius quoque
ipse in multis hac significatione hoc verbo usus est,
quod nos scilicet in translatione, quod ait <foreign xml:lang="greek">λογικώτερον</foreign>
ita interpretari, ut rationabiliter diceremus, omisimus.
Longe enim melior ac verior significatio ea
visa est, ut probabiliter sese dicere promitteret, id
est non praeter opinionem ingredientium atque lectorum,
quod introductionis est proprium. Nam cum
ab imperitorum hominum mentibus doctrinae secretum
altioris abhorreat, talis esse introductio debet,
ut praeter opinionem ingredientium non sit. Ergo
<pb n="0086D"/>
melius probabiliter quam rationabiliter, ut nobis videtur,
interpretati sumus. Antiquos autem ait de
eisdem disputasse rebus, sed eorum illum se maxime
tractatum insequi quem Peripatetici Aristotele duce
reliquerunt, ut tota disputatio ad praedicamenta conveniat.</p>
</div1>

<div1>
        <head>LIBER SECUNDUS.</head>

<pb n="0085"/>
<p>
          <pb n="0085D"/>Quaeri solet in expositionum principiis cur unumquodque
caeteris in dispositionis ordine praeponatur,
velut nunc in genere dubitari potest cur genus speciei,
differentiae, proprio, accidentique praetulerit, de
eo enim primitus tractat. Respondebimus itaque jure
<pb n="0086D"/>
factum videri: omne enim quod universale est, intra
semetipsum caetera concludit, ipsum vero non clauditur.
Majoris itaque meriti est ac principalis naturae,
quod ita caetera coercet, ut ipsum naturae suae magnitudine
nequeat ab aliis contineri. Genus igitur et
<pb n="0087A"/>
species intra se positas habet, et earum differentias
propriaque, nihilominus etiam accidentia, atque ita
de genere inchoandum fuit quod caetera naturae suae
magnitudine coercet et continet. Praeterea illa semper
propria putanda sunt, quae si auferat quis caetera
perimuntur, illa posteriora quibus positis ea
quae caeterorum substantiam perficiunt consequuntur,
ut in genere et caeteris. Nam si animal auferas,
quod est hominis genus, homo quoque qui est species,
et rationale quod differentia, et risibile quod
proprium, et grammaticum quod accidens est, non
manebit, et interemptum genus cuncta consumit. Si
vero hominem esse constituas vel grammaticum, vel
rationale, vel risibile, animal quoque esse necesse est.
Sive enim est homo, animal est: sive rationale, sive
<pb n="0087B"/>
risibile, sive grammaticum, ab animalis substantia
non recedit. Sublato ergo genere et caetera consumuntur,
positis vero caeteris sequitur genus: prior
est igitur natura generis, posterior caeterorum. Jure
igitur in disputatione praepositum est genus, sed
quoniam generis nomen multa significat, hoc est
enim quod ait:</p>
</div1>

<div1>
        <head>DE GENERE.</head>
<p> <hi>Videtur autem neque genus neque species simpliciter
dici.</hi> </p>
<p>Ubi enim non est simplex dictio, illic multiplex
significatio est; prius hujus nominis significationes
discernit ac separat, ut de qua significatione generis
tractaturus est sub oculis ponat. Sed cum neque genus,
neque species, neque differentia, nec proprium,
<pb n="0087C"/>
nec accidens significatione simplicia sint, cur de his
tantum duobus, genere, inquam, ac specie, dixit non
simpliciter dici, cum proprium, differentia, atque
accidens ipsa quoque sint significatione multiplicia?
Dicendum est quoniam longitudinem vitans tantum
speciem nominavit, eamque idcirco ne solum
genus esse significationis multiplicis putaretur.
Enumerat autem primam generis significationem
hoc modo:</p>
<p> <hi>Genus enim dicitur et aliquorum quodammodo se
habentium ad unum aliquod et ad se invicem collectio,
secundum quam significationem Romanorum dicitur
genus ab unius scilicet habitudine. Dico autem Romuli
et multitudinis habentium aliquo modo ad se invicem
<pb n="0087D"/>
eam quae ab illo est cognationem, secundum divisionem
ab aliis generibus dictum.</hi> </p>
<p>Una, inquit, generis significatio est, quae in multitudinem
venit a quolibet uno principium trahens, ad
quod scilicet ita illa multitudo conjuncta est, ut ad
se invicem per ejusdem unius principium copulata
sit: ut cum Romanorum genus dicitur, multitudo
Romanorum ab uno Romulo vocabulum trahens, et
ipsi Romulo, et ad se invicem quasi quadam nominis
haereditate conjuncta est. Eadem enim quae a Romulo
societas descendit Romanos inter se omnes
uno generis nomine devincit et colligit. Videtur
autem secuisse hanc generis significationem in duas
partes, cum copulativam conjunctionem admiscuit
<pb n="0088A"/>
dicens: Genus dicitur aliquorum quodammodo se
habentium ad unum aliquod et ad se invicem collectio,
tanquam et illud genus dicatur ad unum aliquo
modo se habere, et hoc rursus genus dicatur quod
ad se invicem unius generis significatione conjuncti
sint. Hoc vero minime est: eadem enim a quolibet
uno propagata societas, et ad illum qui princeps est
generis, totam multitudinem refert, et ipsam inter
se multitudinem uno generis nomine connectit et continet.
Quo circa non est putandus divisionem fecisse,
sed omne quidquid in hac generis significatione intelligendum
fuit, aperuisse. Ordo autem verborum ita
sese habet qui est hyperbaton intelligendus: genus
enim dicitur, et aliquorum ad unum se aliquo modo
habentium collectio, et ad se invicem aliquo modo
<pb n="0088B"/>
habentium, rursus collectio subaudienda est: est
enim et zeugma cujus significationis adjecit exemplum,
secundum quam significationem Romanorum
dicitur genus, ab unius scilicet habitudine. Dico autem
Romuli et multitudinis rursus habitudine habentium
aliquo modo ad invicem cognationem, eam scilicet
quae ab illo est, id est Romulo, secundum divisionem
ab aliis generibus dictum, scilicet multitudinis;
haec enim multitudo aliquo modo ad unum et
ad se invicem habens cognationem genus dicta est,
ut ab aliis discerneretur, ut Romanorum genus ab
Atheniensium genere caeterorumque separaretur, ut
sit integer verborum ordo: genus enim dicitur et
collectio aliquorum ad unum se quodammodo habentium,
et collectio ad se invicem, secundum quam significationem
<pb n="0088C"/>
Romanorum dicitur genus ab unius
scilicet habitudine: dico autem Romuli et multitudinis
secundum divisionem ab aliis generibus dictum,
scilicet hominum habentium aliquo modo ad invicem
eam quae est ab illo, id est Romulo, cognationem.
Atque haec hactenus; nunc de secunda generis significatione
dicendum est.</p>
<p> <hi>Dicitur autem et aliter rursus genus illud quod est
uniuscujusque generationis principium, vel ab eo qui
genuit, vel ab eo loco, in quo quis genitus est. Sic enim
Orestem quidem dicimus a Tantalo genus habere, Hylum
autem ab Hercule. Et rursus Pindarum quidem
Thebanum esse genere, Platonem vero Atheniensem:
etenim patria principium est uniuscujusque generationis,
quemadmodum et pater: haec autem videtur esse
<pb n="0088D"/>
promptissima significatio generis. Romani enim dicuntur
qui ex genere descendunt Romuli, et Cecropidae,
qui ex genere descendunt Cecropis, et eorum proximi.</hi> </p>
<p>Quatuor omnino sunt principia, quae unumquodque
principaliter efficiunt: est enim una causa, quae
effectiva dicitur, velut pater filii; est alia quae materialis,
velut lapides domus; tertia est forma, velut
hominis rationabilitas; quarta quamobrem geritur,
velut pugnae victoria. Duae vero sunt quae per accidens
uniuscujusque dicuntur esse principia, locus
scilicet ac tempus. Quoniam enim omne quod nascitur
et sit in loco ac tempore est, et quidquid loco
vel tempore natum factumve fuerit, eum locum vel
id tempus accidentaliter dicitur habere principium
<pb n="0089A"/>
Horum omnium in hac secunda generis significatione
duo quaedam ex alterutris assumit quae ad significationem
generis videbantur accommodata. Ex his quidem
causis quae principalia sunt, effectivum; ex his
vero quae accidentia, locum: ait enim, genus dicitur
et a quo quis genitus est, quae est effectiva principalium
causa, et in quo quis loco est procreatus, quae
est accidens causa principii. Itaque haec secunda significatio
duo continet, eum a quo quis procreatus
est, et locum in quo quis editus, ut exemplo quoque
demonstrant. Orestem enim dicimus a Tantalo genus
ducere. Tantalus quippe Pelopen, Pelops Atreum,
Atreus Agamemnonem, Agamemnon genuit Orestem.
Itaque a procreatione genus hoc dictum est. At vero
Pindarum dicimus esse Thebanum, scilicet, quoniam
<pb n="0089B"/>
Thebis editus tale generis nomen accepit; sed quoniam
diversum est illud a quo quisque procreatus est,
et locus in quo quis editus est, diversa videtur esse
generis significatio procreantis et loci, quam in secunda
parte enumerans unam fecit. Sed ne videretur
duplex significatio generis, per similitudinem conjunxit
dicens: Etenim patria principium est uniuscujusque
generationis, quemadmodum et pater. Sed
quoniam in significationibus evenit saepe ut aliquid
sit quod intellectui significatae rei propinquum esse
videatur, quoniamque duas generis apposuit significationes,
multitudinis scilicet et procreantis, cui
generis nomen convenientius aptetur judicat atque
discernit, dicens, hanc esse promptissimam generis
significationem, quae a procreante deducta sit; hi
<pb n="0089C"/>
enim maxime Cecropidae sunt qui a Cecrope descendunt,
hi Romani qui a Romulo: quae cum ita sint,
confundi rursus generis significationes videntur. Si
enim sunt hi maxime Romani qui a Romulo originem
trahunt, et haec significatio est illa quae a procreante
deducitur, ubi est reliqua quam primam quoque enumeravit,
quae est multitudinis ad unum et ad se invicem
quodammodo se habentium collectio? Sed acutius
intuentibus plurimae admodum differentiae sunt.
Aliud enim est a quolibet primo procreante genus
deducere, aliud unum genus esse plurimorum. Illud
enim per rectam sanguinis lineam fieri potest et non
in multa diffundi, ut si per unicos familia descendat;
huic enim aptatur secunda illa generis significatio,
quae a procreante deducitur, prima vero illa nonnisi
<pb n="0089D"/>
in multitudine consistit. Illud quoque est quod prima
procreationis principium non quaerit, sed (ut ipse
ait) sufficit aliquo modo se habere ad id unde hujusmodi
generis principium sumitur: secunda vero significatio
nullam vim nisi a procreante sortitur. Item in
illa prima significationis multitudine hujus secundae
particularitas continetur, ut in Romanorum genere
Scipiadarum genus, natura cum sunt Romani Scipiadae
sunt. Quoniam enim et ad Romulum et caeteros
Romanos secundum Romuli habitudinem juncti
sunt, Romani sunt. Scipiadae vero dicuntur ad secundam
generis significationem, quod eorum familiae
Scipio et sanguinis principium fuit.</p>
<p> <hi>Ac prius quidem appellatum est genus uniuscujusque
<pb n="0090A"/>
generationis principium, dehinc etiam et multitudo
eorum qui sunt ab uno principio, ut a Romulo, quam
dividentes et ab aliis separantes dicebamus omnem illam
collectionem esse Romanorum genus.</hi> </p>
<p>Sensus facilis et expeditus est, si tamen ambiguitas
una solvatur: cum enim prius multitudinis significationem
retulerit ad generis nomen, post autem
ad procreationis initium, nunc autem contrario modo
illam prius a se dinumeratam significationem dicere
videtur, quae est procreationis; illam vero posteriorem,
quae est multitudinis, quod contrarium videri
potest, si quis ad ordinem superius digestae disputationis
aspexerit. Sed hic non de se loquitur, sed de
humani consuetudine sermonis, in quo prius eam
significationem generis fuisse dicit, quae a procreante
<pb n="0090B"/>
sit ducta, accedente vero aetate usu loquendi nomen
generis etiam ad multitudinem habentem se quodam
modo ad aliquem fuisse translatum. Hoc vero idcirco
dixit, quoniam superius dixerat: haec enim videtur
esse promptissima significatio, ut ab hac, id est secunda,
quam promptissimam esse significationem dixit,
illa quoque nuncupata videretur, quae multitudinis;
prius enim genus inter homines appellatum est, quod
quis a generante deduceret; post autem factum est
ut per loquendi usum etiam multitudinis ad aliquem
quodammodo se habentis genus diceretur propter
divisionem, scilicet gentium, ut esset inter eas nominis
societatisque discretio. His igitur expletis venit
tertium genus quod inter philosophos tractatur,
cujus ad dialecticam facultatem multus usus est,
<pb n="0090C"/>
horum quippe generum historia magis vel poesis
tractat exordium. Tertium vero genus apud philosophos
consideratur, de quo hoc modo loquitur:</p>
<p> <hi>Aliter autem rursus dicitur genus, cui supponitur
species, ad horum fortasse similitudinem dictum. Etenim
principium quoddam est hujusmodi genus earum quae
sub ipso sunt specierum, videturque et omnem eam
multitudinem continere quae sub ipso sunt specierum.</hi> </p>
<p>Duplicem significationem generis supra proposuit,
nunc tertiam monstrare contendit. Hanc autem ad
superiorum similitudinem dictam esse arbitratur.
Superius autem dictae significationes duae sunt, una
quidem cum generis nomen quadam principii antiquitate
ad se junctam multitudinem contineret; alia
vero, cum genus ab uno quoque procreante duceretur,
<pb n="0090D"/>
quod eorum quae procreantur principium est.
Cum igitur sint superius duae generis significationes
propositae, tertium nunc addit de quo inter philosophos
sermo est, illud scilicet cui supponitur species,
quod idcirco genus vocatum esse sub opinionis creditur
ambiguo, quoniam habet aliquam similitudinem
superiorum: nam sicut illud genus quod ad multitudinem
dicitur uno solo nomine multitudinem
claudit, ita quoque genus plurimas species coercet et
continet. Item ut genus illud quod secundum procreationem
dicitur principium quoddam est eorum
quae ab ipso procreantur, ita genus constat suis speciebus
esse principium. Ergo quoniam utrisque est
simile, idcirco nomen quoque generis etiam in hac
<pb n="0091A"/>
significatione a superioribus mutuatum esse verisimile
est.</p>
<p> <hi>Tripliciter igitur cum genus dicatur, de tertio apud
philosophos est sermo, quod etiam describentes assignaverunt,
dicentes genus esse quod de pluribus et
differentibus specie in eo quod quid sit praedicatur, ut
animal.</hi> </p>
<p>Jure tertium genus philosophi ad disputationem
sumunt, hoc enim solum est quod substantiam monstrat,
caetera vero aut unde quid existat, aut quemadmodum
a caeteris hominibus in unam quasi formam
populi dividatur ostendunt: nam illud quod
multitudinem continet genus, illius multitudinis
quam continet substantiam non demonstrat, sed
tantum uno nomine collectionem populi facit, ut ab
<pb n="0091B"/>
alterius generis populo segregetur. Item illud quod
secundum procreationem dictum est, non rei procreatae
substantiam monstrat, sed tantum quod ejus
fuerit procreationis initium. At vero genus id cui supponitur
species ad differentiam accommodatum, speciei
substantiam informat: et quia inter philosophos
haec maxima quaestio est quid unumquodque sit,
tunc enim unumquodque scire videmur, quando quid
sit agnoscimus, idcirco rejectis caeteris de hoc genere
quo maxime apud philosophos sermo est, quod
etiam describentes assignaverunt ea descriptione
quam subter annexuit. Diligenter vero ait describentes,
non diffinientes; diffinitio enim fit ex genere,
genus autem aliud genus habere non poterit, idque
obscurius est quam ut primo aditu dictum pateat:
<pb n="0091C"/>
fieri autem potest ut res quae alii genus sit alii generi
supponatur, sed cum supponitur non quasi genus,
sed tanquam species sub alio collocatur. Unde
non in eo quod genus est, supponi alicui potest, sed
cum supponitur illice species fit: quae cum ita sint,
ostenditur genus ipsum in eo quod genus est genus
habere non posse. Si igitur voluisset genus diffinitione
concludere, nullo modo potuisset; genus enim
aliud quod ei posset praeponere non haberet, atque
idcirco descriptionem ait esse factam, non diffinitionem:
descriptio vero est (ut in priore volumine
dictum est) ex proprietatibus informatio quaedam rei,
et tanquam coloribus quibusdam depictio. Cum enim
in unum plura convenerint, ita ut omnia simul rei
cui applicantur aequentur, nisi ex genere vel differentiis
<pb n="0091D"/>
haec collectio fiat, descriptio nuncupatur. Est
igitur descriptio generis haec: genus est quod de pluribus
et differentibus specie in eo quod quid sit praedicatur.
Tria haec requiruntur in genere, ut de pluribus
praedicetur, ut de specie differentibus, ut in
eo quod quid sit: de qua re quoniam ipse posterius
latius disputat nos breviter hujus rei intelligentiam
significemus evemplo, hoc modo. Sit enim nobis in
forma generis animal, id de aliquibus sine dubio
praedicatur, homine scilicet, equo, bove et caeteris,
sed haec plura sunt; animal igitur de pluribus praedicatur,
homo vero, equus atque bos talia sunt ut a
se discrepent, nec qualibet mediocri re, sed tota
specie, id est tota forma suae substantiae, de quibus
<pb n="0092A"/>
dicitur animal: homo enim et equus et bos animalia
nuncupantur; praedicatur ergo animal de pluribus
specie differentibus; sed quonam modo fit haec praedicatio?
non enim quidquid interrogaveris, mox
animal respondetur: non enim si quantus sit homo
interrogaveris, animal respondebitur, ut opinor;
hoc enim ad quantitatem pertinet, non ad substantiam.
Item si qualis sit homo interroges, ne huic quidem
responsio convenit animalis; caeterisque omnibus
interrogationibus hanc animalis responsionem
ineptam atque inutilem semper esse reperies, nisi ei
tantum apta est quae quid sit interroget. Interrogantibus
enim nobis quid sit homo, quidque sit equus,
quid bos, animal respondebitur: ita nomen animalis
ad interrogationem quid sit de homine, equo, atque
<pb n="0092B"/>
bove ac de caeteris praedicatur, unde fit ut animal praedicetur
de pluribus differentibus specie in eo quod
quid sit. Et quoniam generis haec diffinitio est, animal
hominis, equi, bovis genus esse necesse est:
omne autem genus aliud est quod in semetipso atque
in re intelligitur, aliud quod ad alterius praedicationem
refertur, sua enim proprietas ipsum esse constituit.
Ad alterum relatio genus facit, ut ipsum animal,
si ejus substantiam quaeras, dicam substantiam esse
animatam atque sensibilem; haec igitur diffinitio rem
monstrat per se sicuti est, non tanquam referatur
ad aliud: at vero cum dicimus animal genus esse,
non (ut arbitror) tunc de re ipsa nomen hoc dicimus,
sed de ea ratione qua potest animal ad caeterorum
quae sibi subjecta sunt praedicationem referri.
<pb n="0092C"/>
Itaque character quidam ac forma generis est in eo
quod referri praedicatione ad eas res potest, quae
cum sint plures et specie differentes, in earum tantum
substantia praedicatur. Hujus autem diffinitionis
rationem per exempla subjecit dicens:</p>
<p> <hi>Eorum enim quae praedicantur, alia quidem de uno
dicuntur solo, sicut individua, ut Socrates, et hic et
hoc; alia vero de pluribus, quemadmodum genera et
species, et differentia, et propria, et accidentia communiter,
sed non proprie alicui. Est autem genus quidem,
ut animal; species vero ut homo; differentia, ut
rationale; proprium, ut risibile; accidens, ut album,
nigrum, sedere.</hi> </p>
<p>Omnium quae praedicantur quolibet modo facit Porphyrius
divisionem; idcirco ut a reliquis omnibus
<pb n="0092D"/>
praedicationem generis sejungat ac separet, id facit
hoc modo. Omnium, inquit, quae praedicantur, alia de
singularitate dicuntur, alia de pluralitate: de singularitate
vero, inquit, praedicantur quaecunque unum
quodlibet habent subjectum, de quo dici possint, ut
ea quibus singula subjecta sunt individua, ut Socrates
et Plato, ut hoc album quod in hac nive proposita
est, ut hoc scamnum in quo nunc sedemus, non
omne scamnum (hoc est enim universale), sed hoc
quod nunc suppositum est; nec album quod in nive
est (universale enim est album et nix), sed hoc album
quod in hac nive nunc esse conspicitur: hoc
enim non potest de quolibet alio albo praedicari
quod in hac nive est, quia ad singularitatem deductum
<pb n="0093A"/>
est, atque ad individuam formam constrictum
est individui participatione. Alia vero sunt quae de
pluribus praedicantur, ut genera, et species, et differentiae,
et propria, et accidentia communiter, sed non
proprie alicui. Genera quidem de pluribus praedicantur
speciebus suis, species vero de pluribus praedicantur
individuis: homo enim, quod est animalis,
species plures sub se homines habet de quibus appellari
possit. Item equus, qui subest animali loco
speciei, plurimos habet individuos equos de quibus
praedicantur: differentia vero ipsa quoque de pluribus
speciebus dici potest, ut rationale de homine ac
de Deo corporibusque coelestibus, quae (sicut Platoni
placet) animata sunt et ratione vigentia; proprium
item etsi de una specie praedicatur, de multis tamen
<pb n="0093B"/>
individuis dicitur, quae sub convenienti specie collocantur,
ut risibile, de Platone, Socrate et caeteris
individuis dicitur quae homini supponuntur. Accidens
etiam de multis dicitur; album enim et nigrum de
multis omnino dici potest, quae a se genere specieque
sejuncta sunt. Sedere etiam de multis dicitur, homo
enim sedit, simia sedet, aves quoque, quarum species
longe diversae sunt: accidens autem quoniam
communiter accidens esse potest et proprie alicui,
idcirco determinavit dicens et accidentia communiter,
sed non proprie; quae proprie enim alicui accidunt
individua fiunt, et de uno tantum valentia praedicari;
et ea quae communiter accipiuntur, de pluribus
dici queunt: ut enim de nive dictum est, illud
album quod in hac subjecta nive est non est communiter
<pb n="0093C"/>
accidens, sed proprie huic nivi quae oculis
ostensionique subjecta est; ita quoque ex eo quod
communiter praedicari poterat (de multis enim album
dici potest, ut albus homo, albus equus, alba nix),
factum est ut de una tantum nive praedicari illud
album possit, cujus participatione ipsum quoque factum
est singulare. Omnino autem omnia genera, vel
species, vel differentias, vel propria, vel accidentia,
si per semetipsa speculemur in eo quod genera, vel
species, vel differentiae, vel propria, vel accidentia
sunt, manifestum est quoniam de pluribus praedicantur;
at si ea in his speculemur in quibus sunt,
ut secundum subjecta eorum formam et substantiam
metiamur, evenit ut ex pluralitate praedicationis ad
singularitatem videantur adduci: animal enim quod
<pb n="0093D"/>
genus est, de pluribus praedicatur; sed cum hoc animal
in Socrate consideramus, ex pluralitate praedicationis
adducitur ad singularitatem. Socrates enim
animal est, ipsum animal fit individuum, quoniam
Socrates est individuus ac singularis. Item homo de
pluribus quidem hominibus praedicatur, sed si illam
humanitatem quae in Socrate est individuo consideremus,
fit individua, quoniam Socrates ipse individuus
est atque singularis. Item differentia ut rationale
de pluribus dici potest, sed in Socrate individua
est. Risibile etiam cum de pluribus hominibus praedicetur
fit unicum; communiter quoque accidens,
ut album, cum de pluribus dici possit, in uno quoque
singulari corpore perspectum individuum est.
<pb n="0094A"/>
Fieri autem potuit commodior divisio hoc modo:
Eorum quae dicuntur, alia quidem ad singularitatem
praedicantur, alia ad pluralitatem; eorum quae de
pluribus praedicantur, alia secundum substantiam
praedicantur, alia secundum accidens; eorum quae
secundum substantiam praedicantur, alia in eo quod
quid sit dicuntur, alia in eo quod quale sit; in eo
quod quid sit quidem genus et species, in eo quod
quale sit differentia. Item eorum quae in eo quod quid
sit praedicantur, alia de speciebus praedicantur pluribus,
alia minime; de speciebus quidem pluribus
praedicantur, ut genera, de nullis vero species. Eorum
autem quae secundum accidens praedicantur,
alia quidem sunt quae de pluribus praedicantur, ut
accidentia, alia quae de uno tantum, ut propria. Posset
<pb n="0094B"/>
autem fieri etiam hujusmodi divisio: eorum quae
praedicantur, alia de singulis praedicantur, alia de
pluribus; eorum quae de pluribus, alia in eo quod
quid sit, alia in eo quod quale sit praedicantur. Eorum
quae in eo quod quid sit, alia de differentibus
speciebus dicuntur, ut genera, alia minime, ut species;
eorum autem quae in eo quod quale sit de pluribus
praedicantur, alia quidem de differentibus specie
praedicantur, ut differentiae et accidentia communiter,
alia de una tantum specie, ut propria; eorum
vero quae de pluribus differentibus specie in eo quod
quale sit praedicantur. alia quidem in substantia praedicantur,
ut differentiae, alia in communiter evenientibus,
ut accidentia. Et per hanc divisionem quinque
harum rerum diffinitiones colligi possunt hoc modo:
<pb n="0094C"/>
Genus est quod de pluribus specie differentibus in eo
quod quid sit praedicatur. Species est quod de pluribus
minime specie differentibus in eo quod quid sit
praedicatur. Differentia est quod de pluribus specie
differentibus in eo quod quale sit in substantia praedicatur.
Proprium est quod de una tantum specie in
eo quod quale sit non in substantia praedicatur. Accidens
est quod de pluribus specie differentibus in eo
quod quale sit non in substantia praedicatur. Et nos
quidem has divisiones fecimus, ut omnia a semetipsis
separaremus. Porphyrio vero alia intentio fuit.
Non enim omnia nunc a semetipsis disjungere festinabat,
sed tantum ut caetera a generis forma et proprietate
separaret. At idcirco divisit omnia quae
praedicantur, aut in ea quae de singulis praedicarentur,
<pb n="0094D"/>
aut in ea quae de pluribus; ea vero quae de pluribus
praedicantur, aut genera esse dixit, aut species,
aut caetera, horum quoque exempla subjiciens adjungit:</p>
<p> <hi>Ab his ergo quae de uno solo praedicantur differunt
genera, eo quod haec de pluribus dicuntur. Ab his autem
rursus quae de pluribus, a speciebus quidem,
quoniam species etsi de pluribus praedicentur, non
tamen de differentibus specie, sed numero: homo enim
cum sit species, de Socrate et de Platone praedicatur,
qui non specie a se invicem differunt, sed numero.
Animal vero cum sit genus, de homine, equo et bove
praedicatur, qui differunt a se invicem specie, non numero
solum. A proprio quoque differt genus, quoniam
<pb n="0095A"/>
proprium de una sola specie, cujus est proprium, praedicatur,
et de iis quae sub una specie sunt individuis,
quemadmodum risibile de homine solo, et de particularibus
hominibus: genus autem non de una solum
specie praedicatur, sed de pluribus et differentibus. A
differentia vero ab iis quae communiter sunt accidentia
differt genus, quoniam etsi de pluribus et differentibus
specie praedicentur differentiae, et communiter accidentia,
non tamen in eo quod quid sit praedicantur, sed
potius in eo quod quale est, et quomodo se habet. Interrogantibus
enim aliquibus quid est illud de quo praedicantur
haec, genus respondebimus, differentias autem
et communiter et accidentia non respondebimus. Non
enim in eo quod quid est praedicantur de subjecto, sed
magis in eo quod quale sit. Interrogantibus enim qualis
<pb n="0095B"/>
est homo, dicimus rationalis, et qualis est corvus, dicimus
niger. Est autem rationale differentia, nigrum
vero accidens. Quando autem quid est homo interrogamur,
animal respondemus: est autem genus hominis
animal.</hi> </p>
<p>Nunc genus a caeteris omnibus quae quolibet modo
praedicantur separare contendit hoc modo. Quoniam
enim genus de pluribus praedicatur, statim differt ab
his quidem quae de uno tantum praedicantur, quaeque
unum quodlibet habent individuum ac singulare
subjectum: sed haec differentia generis ab his quae
de uno solo praedicantur communis est ei cum caeteris,
id est specie, differentia, proprio atque accidenti,
idcirco quoniam ipsa quoque de pluribus
praedicantur. Horum igitur singulorum differentias a
<pb n="0095C"/>
genere colligit, ut solum intelligendum genus quale
sit sub animi deducat aspectum dicens: Ab his autem
quae de pluribus praedicantur differt genus: a
speciebus quidem primum, quoniam species etsi de
pluribus praedicantur, non tamen de differentibus
specie, sed numero. Species enim sub se plurimas
species habere non poterit, alioqui genus non species
appellaretur. Si enim genus est quod de pluribus
specie differentibus in eo quod quid sit praedicatur,
cum species de pluribus praedicatur, et in eo quod
quid sit, huic si addatur ut de specie differentibus
praedicetur, speciei forma transit in genus, id quod
exemplo quoque intelligi fas est. Homo enim cum
sit species, praedicatur de Socrate, Platone et caeteris
quae a se non specie disjuncta sunt, sicut homo
<pb n="0095D"/>
atque equus vel bos, sed numero, quod quidem habet
dubitationem quid sit hoc quod numero dicitur
differre. Numero enim differre aliquid videbitur quoties
numerus a numero differt, ut grex boum qui
fortasse continet triginta boves differt numero ab alio
boum grege, si centum continet in se boves: in eo
enim quod grex est, non differt, neque in eo quod
boves, nec nisi numero quidem differunt, quod illi
plures, illi vero sunt pauciores. Quomodo igitur Socrates
et Plato specie non differunt, sed numero,
cum et Socrates unus sit, et Plato unus, et unitas
numero ab unitate non differat? sed ita intelligendum
est quod dictum est, numero differentibus, id
est in numerando differentibus, hoc est dum numerantur
<pb n="0096A"/>
differentibus: cum enim dicimus hic Plato
est, hic Socrates, duas fecimus unitates, ac si digito
tangamus dicentes, hic unus est de Socrate, rursus
de Platone hic unus est, non eadem unitas in Socrate
numerata est quae in Platone; alioqui posset fieri,
ut secundo tacto Socrate, Plato etiam demonstraretur,
quod non fit: nisi enim tetigeris Socratem vel
mente, vel digito, itemque nisi tetigeris Platonem,
non facies duos, dum numerantur. Ergo differunt
quae sunt numero differentia: cum igitur species de
numero differentibus non de specie praedicetur, genus
de pluribus et differentibus specie dicitur, ut de
bove, de equo et de caeteris quae a se specie invicem
differunt, non numero solo. Tribus enim modis
unumquodque vel differre ab aliquo dicitur, vel alicui
<pb n="0096B"/>
idem esse, id est genere, specie, numero. Quaecunque
igitur genere eadem sunt, non necesse est esse
eadem specie, ut si eadem sint genere differant
specie; si vero eadem sunt specie, genere quoque
eadem esse necesse est: ut cum homo atque equus
idem sunt genere (uterque enim animal nuncupatur)
differunt specie, quoniam alia est hominis species,
alia equi. Socrates vero atque Plato cum idem sint
specie, idem quoque sunt genere, uterque enim sub
animalis praedicatione ponitur: si quid vero vel genere
vel specie idem sit, non necesse est idem esse
numero, ut Socrates et Plato, cum et genere animalis
et specie hominis idem sint, numero tamen
reperiuntur esse disjuncti. Quod si idem sit numero,
idem et genere et specie esse necesse est. Gladius
<pb n="0096C"/>
enim atque ensis idem sunt numero, nihil enim omnino
aliud est ensis quam gladius; sed nec specie
diversi sunt, utrumque enim gladius est; nec genere,
utrumque enim instrumentum est, quod est gladii
genus. Quoniam igitur homo, bos atque equus, de
quibus animal praedicatur, specie differunt, numero
etiam eos differre necesse est: idcirco hoc plus habet
genus a specie, quod de differentibus specie praedicatur.
Nam si integram generis diffinitionem demus,
dabimus hoc modo: genus est quod de pluribus
differentibus specie, non solo numero, et in eo quod
quid sit praedicatur. At vero sic species: species est
quod solum de pluribus numero differentibus in eo
quod quid sit praedicatur. A proprio vero differt genus
quoniam proprium de una sola specie cujus est
<pb n="0096D"/>
proprium praedicatur, et de his quae sub una specie
sunt individuis: proprium enim semper speciei uni
adesse potest, neque eam relinquit, nec transit ad
aliam, atque idcirco proprium nuncupatum est, ut
risibile hominis est; itaque et de ea specie cujus est
proprium praedicatur, et de his individuis quae sub
illa sunt specie, ut risibile de homine dicitur, et de
Socrate, et de Platone, et caeteris de sub hominis
nomine continentur: genus vero non de una tantum
specie, ut dictum est, sed de pluribus. Differt igitur
genus a proprio, eo quod de pluribus speciebus
praedicetur, cum proprium de una tantum specie de
qua dicitur appellatur, et de iis quae sub illa sunt
individuis, differentiae atque accidentis discrepantia
<pb n="0097A"/>
a genere una separatione concluditur. Omnino
enim quia haec in eo quod quid sit minime praedicantur,
eo ipso segregantur a genere: nam in
caeteris propinqua sunt generi, nam et de pluribus
praedicantur, et de specie differentibus, sed non in
eo quod quid sit. Si quis enim interroget qualis est
homo, respondetur rationalis, quod est differentia.
Si quis interroget qualis est corvus, dicitur niger,
quod est accidens. Si autem interroges quid est homo,
animal respondebitur, quod est genus. Quod
vero ait, non in eo quod quid sit praedicari dicimus,
sed magis in eo quod quale sit, hoc magis quaestioni
occurrit hujusmodi. Aristoteles enim differentias in
substantia putat oportere praedicari, quod autem in
substantia praedicatur, hoc rem de qua praedicatur,
<pb n="0097B"/>
non quale sit, sed quid sit ostendit; unde non videtur
differentia in eo quod quale sit praedicari, sed
potius in eo quod quid sit, sed solvitur hoc modo:
differentia enim ita substantiam demonstrare solet,
ut circa substantiam qualitatem determinet, id est
substantialem qualitatem proferat. Quod ergo dictum
est magis, tale est tanquam si diceret, videtur quidem
substantiam significare, atque in eo quod quid
sit praedicari; sed magis illud est verius, quia tametsi
substantiam monstret, tamen in eo quod quale sit
praedicatur.</p>
<p> <hi>Quare genus de pluribus praedicari dividit ipsum ab
iis quae de uno solo dicuntur, sicut individua; de differentibus
vero specie, separat eumdem ab iis quae sicut
species praedicantur, vel sicut propria: in eo autem
<pb n="0097C"/>
quod quid sit praedicari, dividit ipsum a differentiis et
communiter accidentibus, quae singula non in eo quod
quid praedicatur, sed in eo quod quale est, vel quomodo
se habet.</hi> </p>
<p>Tria haec esse diximus quae significationem hanc
tertiam generis informarent, id est de pluribus praedicari,
de specie differentibus, et in eo quod quid sit,
quae singulae partes genus a caeteris quae quomodolibet
praedicantur distribuunt ac secernunt, quod
ipse breviter colligens dicit: id enim quod de pluribus
praedicatur genus ab his dividit quae de uno tantum
praedicantur individuo. Individuum autem pluribus
dicitur modis: dicitur individuum quod omnino
secari non potest, ut unitas vel mens; dicitur individuum
quod ob soliditatem dividi nequit, ut adamas;
<pb n="0097D"/>
dicitur individuum cujus praedicatio in reliqua
<pb n="0098A"/>
similia non convenit, ut Socrates: nam cum illi sint
caeteri homines similes, non convenit proprietas et
praedicatio Socratis in caeteris; ergo ab iis quae de
uno tantum praedicantur genus differt, eo quod de
pluribus praedicetur. Restant igitur quatuor, species,
et proprium, et differentia, et accidens, quorum a
genere differentias colligamus. Singulis igitur differentiis
ab his rebus segregabitur genus: ea quidem
differentia qua de specie differentibus praedicari genus
dicitur, separatur ab his quae sicut species praedicantur,
vel sicut propria; species enim omnino
de nulla alia specie dicetur, proprium vero de una
tantum specie praedicatur, atque ideo non de specie
differentibus. Item genus a differentia et accidenti
differt, quod in eo quod quid sit praedicatur, illa vero
<pb n="0098B"/>
in eo quod quale sit appellantur ut dictum est; itaque
genus quidem ab iis quae de uno praedicantur differt
in quantitate praedicationis, quod de pluribus praedicetur;
a speciebus vero et proprio in subjectorum
natura, quoniam genus de specie differentibus dicitur,
proprium vero et species minime. Item genus
in qualitate praedicationis a differentia accidenteque
dividitur. Qualitas enim praedicationis quaedam est,
vel in eo quod quid sit, vel in eo quod quale sit praedicari.</p>
<p> <hi>Nihil igitur neque superfluum, neque minus continet
generis dicta descriptio.</hi> </p>
<p>Omnis enim descriptio vel diffinitio debet ei quod
diffinitur aequari: si enim diffinitio diffinitae rei non
sit aequalis, et si quidem major sit, etiam quaedam
<pb n="0098C"/>
alia continebit, et non necesse est ut semper diffiniti
substantiam monstret; si minor sit, ad omnem diffinitionem
substantiae non pervenit. Omnia enim quae
majora sunt de minoribus praedicantur, ut animal de
homine; minora vero de majoribus minime: nemo
enim vere dicere potest, omne animal homo est,
atque idcirco si sibi praedicatio convertenda est, aequalis
oportet ut sit. Id autem fieri potest, si neque superfluum
quidquam habet neque diminutum, ut in ea
ipsa generis descriptione; dictum est enim genus
esse quod de pluribus differentibus specie in eo quod
quid sit praedicatur, quae descriptio cum genere converti
potest, ut si dicamus quod de pluribus specie
differentibus in eo quod quid sit praedicetur, id genus
esse: quod si converti potest (ut ait) nec plus nec
<pb n="0098D"/>
minus continet generis facta descriptio.
</p>
      </div1>

<div1>
        <head>LIBER TERTIUS.</head>

<pb n="0097"/>
<p>
          <pb n="0097D"/>Superior disputatio de genere videtur forsitan
omnem etiam speciei consumpsisse tractatum: nam
cum genus ad aliquid praedicetur, id est ad speciem,
cognosci natura generis non potest, si speciei quae sit
intelligentia nesciatur. Sed quoniam diversa est in
suis naturis eorum consideratio atque discretio, diversa
in permistis, idcirco sicut singula in prooemio
proposuit, ita dividere cuncta prosequitur, ac primum
post generis disputationem de specie tractat, de qua
<pb n="0098D"/>
quidem dubitari potest: si enim haec fuit ratio proponendi
genus reliquis omnibus, quod naturae suae magnitudine
caetera contineret, non aequum erat differentiae
speciem in ordine tractatus anteponere, quod
differentia speciem contineret, cum praesertim differentiae
ipsas species informent: prius autem est quod
informat quam id quod ejus informatione perficitur.
Posterior igitur species est differentia: prius igitur
de differentia tractandum fuit; etenim prooemio etiam
<pb n="0099A"/>
consentiret, in quo eum ordinem, collocavit quem
naturalis ordo suggessit, dicens utile esse nosse quid
genus sit, et quid differentia. Huic respondendum est
quaestioni, quoniam omnia quaecunque ad aliquid praedicantur,
substantiam semper ex oppositis sumunt;
ut igitur non potest esse pater nisi filius sit, nec filius
nisi praecedat pater, alteriusque nomen pendet ex
altero, ita etiam in genere ac specie videre licet,
species quippe nisi generis non est, rursusque genus
esse non potest nisi referatur ad speciem: nec vero
substantiae quaedam aut res absolutae esse putandae
sunt genus ac species, ut superius quoque dictum est,
sed quidquid illud est quod in naturae proprietate
consistat, id tunc genus fit ac species, cum vel ad
inferiora vel ad superiora refertur. Quorum igitur
<pb n="0099B"/>
relatio alterutrum constituit, eorum continens factus
est jure tractatus; de specie igitur inchoans ait hoc
modo:</p>
</div1>

<div1>
        <head>DE SPECIE.</head>
<p> <hi>Species autem dicitur quidem et de uniuscujusque
forma, secundum quam dictum est: primum quidem
species digna est imperio: dicitur autem species, et ea
quae est sub assignato genere, secundum quam solemus
dicere hominem quidem speciem animalis, cum sit genus
animal; album autem coloris speciem, triangulum vero
figurae speciem.</hi> </p>
<p>Sicut generis supra significationes distinxit aequivocas,
ita idem in specie facit dicens non esse speciei
simplicem significationem, et ponit quidem duas:
longae autem plures esse manifestum est, quas idcirco
<pb n="0099C"/>
praeteriit ne lectoris animum prolixitate confunderet.
Dicit autem primum quidem speciem figuram uniuscujusque
vocari, quae ex accidentium congregatione
perficitur. Cautissime autem dictum est uniuscujusque,
haec enim secundum accidens dicitur, quae cuique
individuo forma est; ea enim non ex substantiali
quadam forma species, sed ex accidentibus evenit.
Alia est enim substantialis formae species, quae humanitas
nuncupatur, ea quae non est quasi supposita
animali, sed est tanquam ipsa qualitas substantiam
monstrans; haec enim et ab hac diversa est quae
uniuscujusque corpori accidentaliter insita est, et ab
ea quae genus deducit in partes; postremumque plura
sunt quae cum eadem sint, diversis tamen modis ad
aliud atque ad aliud relata intelliguntur, ut hanc
<pb n="0099D"/>
ipsam humanitatem in eo quod ipsa est si perspexeris.
Species est ea quae substantialem determinat
qualitatem: si sub animali eam intelligendo locaveris,
deducit animalis in se participationem, separaturque
a caeteris animalibus, ac fit species generis; quod si
uniuscujusque proprietatem consideres, id est quam
virilis vultus, quam firmus incessus, caeteraque quibus
individua conformantur, et quodammodo depinguntur,
haec est accidentis species secundum quam dicimus
quemlibet illum imperio esse aptum propter
formae eximiam dignitatem; huic aliam adjungit speciei
significationem, id est eam quam supponimus
generi. Nos vero triplicem speciei significationem
esse subjicimus, unam quidem substantialem qualitatem,
<pb n="0100A"/>
aliam cujuslibet propriam formam individui,
tertiam de qua nunc loquitur, quae sub genere collocatur.
Credendum vero est propter obsecuritatem ejus
quam nos adjecimus, quia nimirum altiorem atque
eruditiorem quaereret intellectum, ea tacita praetermissaque
caeteras edidisse: cujus quidem speciei haec
exempla subjecit, ut hominem quidem animalis speciem,
album autem coloris, triangulum vero figurae;
haec enim omnia species nuncupantur eorum quae sunt
genera, animal quidem hominis, color autem albi,
figura vero trianguli.</p>
<p> <hi>Quod si etiam genus assignantes speciei meminimus,
dicentes quod de pluribus et differentibus specie in eo
quod quid praedicatur, et speciem dicimus id quod sub
assignato genere ponitur.</hi> </p>
<p>
          <pb n="0100B"/>Dudum cum generis descriptionem assignaret, in
generis diffinitione speciei nomen injecit dicens id
esse genus quod de pluribus specie differentibus in
eo quod quid sit praedicaretur, ut scilicet per speciei
nomen diffiniret genus; nunc vero cum speciem diffinire
contendat, generis utitur nuncupatione dicens
speciem esse quae sub genere ponatur, cui quidem
dicto illa quaestio jure videtur opponi. Omnis enim
diffinitio rem debet declarare quam concludit, eamque
apertiorem reddere quam suo nomine monstrabat.
Ex notioribus igitur fieri oportet diffinitionem
quam res illa sit quae diffinitur. Cum igitur per speciei
nomen describeret vel diffiniret genus, abusus
est vocabulo speciei velut notiore quam generis, atque
ita ex notioribus descripsit genus: nunc vero cum
<pb n="0100C"/>
speciem vellet termino descriptionis includere, generis
utitur nomine, rerumque convertit notionem, ut
in generis quidem descriptione sit notius speciei vocabulum,
in speciei autem descriptione sit notius
generis, quod fieri nequit: si enim generis vocabulum
notius est quam speciei, in diffinitione generis speciei
nomine uti non debuit. Quod si speciei nomen
facilius intelligitur quam generis, in diffinitione speciei
nomen generis non fuit apponendum, cui quaestioni
occurrit dicens:</p>
<p> <hi>Nosse oportet quod quoniam genus alicujus est genus,
et species alicujus est species, idcirco necesse est et in
utrorumque rationibus utrisque uti.</hi> </p>
<p>Omnia quaecunque ad aliquid praedicantur, ex his
de quibus praedicantur substantiam sortiuntur; quod
<pb n="0100D"/>
si diffinitio uniuscujusque substantiae proprietatem
debet ostendere, jure ex alterutro fit descriptio in his
quae ad se invicem referuntur. Ergo quoniam genus
speciei genus est, et substantiam suam et vocabulum
genus a specie sumit, in diffinitione generis speciei
nomen fuit advocandum. Quoniam vero species id
quod est sumit ex genere, nomen generis in descriptione
speciei non fuit relinquendum: quoniam vero
diversae sunt specierum qualitates; aliae enim sunt
species, quae et genera esse possunt; aliae quae in sola
speciei proprietate permanent, neque in naturam generis
transeunt, idcirco multiplicem speciei diffinitionem
dedit dicens:</p>
<p> <hi>Assignant ergo et sic speciem: Species est quae sub
<pb n="0101A"/>
assignato genere ponitur, et de qua genus in eo quod
quid sit praedicatur. Amplius autem sic quoque: species
est quae de pluribus et differentibus numero in eo quod
quid sit praedicatur; sed haec quidem assignatio specialissima
est, et ejus quae solum species est, non etiam
genus; aliae vero et non specialissimarum esse possunt.</hi> </p>
<p>Tribus speciem diffinitionibus informavit, quarum
quidem duae omni speciei conveniunt, omnesque quae
quolibet modo species appellantur sua conclusione
determinant. Tertia vero non ita: cum enim duae sint
specierum formae, una quidem cum species alicujus
aliquando etiam alterius genus esse potest; altera
cum tantum species est, neque in formam generis
transit. Priores duae, illa scilicet in qua dictum est id
esse speciem quod sub genere ponitur, et rursus in
<pb n="0101B"/>
qua dictum est id esse speciem de qua genus in eo
quod quid sit praedicetur, omni speciei conveniunt.
Id enim tantum hae diffinitiones monstrant, quod sub
genere ponitur: nam et ea quae dicit, id esse speciem
quod sub genere ponitur, eam vim significat speciei,
qua refertur ad genus; et ea quae dicit, id esse speciem
de qua genus in eo quod quid sit praedicatur, eam
rursus significat speciei formam quam retinet ex generis
praedicatione. Idem est autem et poni sub
genere, et de eo praedicari genus, sicut idem est supponi
generi, et ei genus praeponi. Quod si omnes species
collocantur sub genere, manifestum est omnem
speciem hoc ambitu descriptionis includi. Sed tertia
diffinitio de ea tantum specie loquitur, quae nunquam
genus est, et quae solum species restat: haec autem
<pb n="0101C"/>
species est ea quae de differentibus specie minime
praedicatur. Nam si id habet genus plus a specie, quod
de differentibus specie praedicatur, si qua species
quidem praedicetur de subjectis, sed non de specie
differentibus, ea solum erit species superioris generis,
subjectorum vero non erit genus. Igitur praedicatio
ea quam species habet ad subjecta, si talis sit
ut de differentibus specie non praedicetur, distinguit
eam ab his speciebus quae genera esse possunt, et
monstrat eam solum speciem esse, nec generis praedicationem
tenere. Illa igitur tertia descriptio speciei
quae magis species ac specialissima dicitur, diffinitur
hoc modo: Species est quod de pluribus numero
differentibus in eo quod quid sit praedicatur, ut homo:
praedicatur enim de Cicerone ac Demosthene et caeteris
<pb n="0101D"/>
qui a se (ut dictum est) non specie, sed numero
discrepant. Ex tribus igitur diffinitionibus duas quidem
et specialissimas et non specialissimas species
claudit, haec vero tertia solum ultimam speciem: ut
autem apertius id liqueat, rem paulo altius orditur,
eamque congruis illustrat exemplis:</p>
<p> <hi>Planum autem erit quod dicitur hoc modo. In
unoquoque praedicamento sunt quaedam generalissima,
et rursus alia specialissima, et inter generalissima
et specialissima sunt alia quae et genera et species
eadem dicuntur. Est autem generalissimum quidem
supra quod non est aliud aliquod superveniens
genus. Specialissimum autem post quod non est alia
aliqua inferior species. Inter generalissimum autem et
<pb n="0102A"/>
specialissimum, alia sunt quae et genera et species sunt
eadem, ad aliud tamen et ad aliud sumpta. Sit autem
manifestum in uno praedicamento quod dicitur substantia:
est quidem et ipsa genus, sub hac autem est corpus,
et sub corpore animatum corpus, sub quo animal;
sub animali vero, rationale animal, sub quo, homo; sub
homine vero, Socrates et Plato, et qui sunt particulares
homines. Sed horum substantia quidem generalissimum
est et genus solum; homo vero specialissimum
et solum species; corpus vero species quidem est substantiae,
genus vero corporis animati; sed et animatum
corpus, species quidem est corporis, genus vero animalis.
Rursus animal species quidem est corporis animati,
genus vero animalis rationalis; sed rationale animal
species quidem est animalis, genus autem hominis;
homo vero species est rationalis animalis, non autem
<pb n="0102B"/>
etiam genus particularium hominum, sed solum species.
Ac omne quod est ante individua, proximeque de ipsis
praedicatur, species erit solum, non etiam genus.</hi> </p>
<p>Praediximus ab Aristotele decem praedicamenta
esse disposita, quae idcirco praedicamenta vocaverit,
quoniam de caeteris omnibus praedicantur: quidquid
vero de alio praedicatur, si non potuerit praedicatio
converti, major est res illa quae praedicatur ab ea
de qua praedicatur. Itaque haec praedicamenta maxima
rerum omnium, quoniam de omnibus praedicantur,
ostensa sunt. In uno quoque igitur horum praedicamentorum
quaedam generalissima sunt genera, et est
longa series specierum, atque a maximo decursus ad
minima. Et illa quidem quae de caeteris praedicantur
<pb n="0102C"/>
ut genera, neque ullis aliis supponuntur ut species,
generalissima genera nuncupantur, idcirco, quia his
nullum aliud superponitur genus. Infima vero quae
de nullis speciebus dicuntur, specialissimae species
appellantur, idcirco quoniam integrum cujuslibet rei
vocabulum illa suscipiunt, quae pura immistaque in
ea de qua quaeritur proprietate sunt constituta: at
quoniam species id quod species est ex eo habet nomen,
quia supponitur generi, ipsa erit simplex species,
si ita generi supponatur, ut nullis aliis speciebus
praeponatur ut genus. Species enim quae sic
generi supponitur alii, ut alii praeponatur, non est
simplex species, sed habet quamdam generis admixtionem:
illa vero species quae ita supponitur generi,
ut minime speciebus aliis praeponatur, illa solum
<pb n="0102D"/>
simplexque species est atque idcirco et maxime species
est, et specialissima nuncupatur. Inter genera
igitur quae sunt generalissima, et species quae sunt
specialissimae, in medio sunt quaedam quae superioribus
quidem collatae sunt species; inferioribus vero
genera. Haec subalterna genera nuncupantur, quod ita
sunt genera, ut alterum sub altero collocetur. Quod
igitur solum genus est, id dicitur generalissimum
genus; quae vero ita sunt genera ut esse species possint,
vel ita species ut sint genera nonnunquam, subalterna
genera vel species appellantur. Quod vero ita
est species, ut alii genus esse non possit, specialissima
species dicitur. His ergo cognitis, sumamus unius
praedicamenti exemplum, ut ab eo in caeteris quoque
<pb n="0103A"/>
praedicamentis atque in caeteris generibus et speciebus
filo atque ordine quid eveniat possit agnosci.
Substantia igitur generalissimum genus est; hoc enim
de cunctis aliis praedicatur, ac primum hujus species
duae sunt, corporeum et incorporeum, nam et quod
corporeum est substantia dicitur, et item quod incorporeum
est substantia praedicatur; sub corporeo vero
animatum atque inanimatum corpus ponitur; sub animato
corpore, animal ponitur: nam si sensibile adjicias
animato corpori, animal facis, reliqua vero
pars, id est, species, continet inanimatum et sensibile
corpus; sub animali autem rationale atque irrationale;
sub rationali Deus et homo, nam si rationali
mortale subjeceris, hominem constitues; si immortale,
Deum; Deum vero dico corporeum, hunc enim
<pb n="0103B"/>
mundum veteres Deum vocabant, et Jovis eum appellatione
dignati sunt, Deumque, solem, caeteraque
coelestia corpora, quae animata esse cum Plato, tum
plurimus doctorum chorus arbitratus est, sub homine
vero individui singularesque homines sunt, ut
Plato, Cato, Cicero, quorum numerum pluralitas
infinita non recipit, cujus rei subjecta descriptio sub
oculis ponat exemplum.
<pb n="0103C"/> </p>
<p>
          <pb n="0103D"/>Superius posita descriptio ordinem a generalissimo
usque ad individua praedicationis ostendit, in qua
<pb n="0104A"/>
quidem substantia generalissimum dicitur genus,
quoniam praeposita est omnibus, nulli vero ipsa supponitur,
et solum genus propter eamdem scilicet dicitur
causam, homo autem species solum, quoniam
Plato, Cato, Cicero, quibus est ipsa praeposita non
differunt specie, sed numero tantum; corporeum
vero quod secundum a substantia collocatur, et species
esse probatur, et genus, substantiae species, genus
animati; at vero animatum, genus est animalis,
corporei species. Est autem animatum genus sensibilis,
animatum vero sensibile animal est; igitur ipsum
animatum, propter propriam differentiam quae est
sensibile, recte genus dicitur esse animalis. Animal
vero rationalis genus est, et rationale genus est mortalis;
cumque rationale et mortale nihil aliud sit
<pb n="0104B"/>
quam homo, rationale fit animalis species, hominis
vero genus; homo vero ipse Catonis, Platonis, Ciceronis
non erit (ut dictum est) genus, sed solum species;
nec solum differentiae rationalis species est
homo, verum etiam Catonis et Platonis caeterorumque
species appellatur, propter diversam scilicet
causam. Nam rationalis idcirco est species, quoniam
rationale per mortale atque immortale dividitur, cum
sit homo mortale; idem vero homo species est Platonis
atque caeterorum, in forma enim eorum omnium
homo erit substantialis atque ultima similitudo. Est
autem communis et omnium regula, esse eas species
specialissimas quae supra sola individua collocantur,
ut homo, equus, corvus; sed non avis, avium namque
multae sunt species, sed hae tantum species dicuntur
<pb n="0104C"/>
esse, quorum subjecta ita sibi sunt consimilia, ut
substantialem differentiam habere non possint. In
omni autem hac dispositione priora genera cum inferioribus
conjunguntur, ut posteriores efficiant species:
nam ut sit corpus substantia, cum corporalitate
conjungitur, et est substantia corporea corpus. Item
ut sit animatum, corporeum atque substantia animato
copulatur, et est animatum substantia corporea
habens animam. Item ut sit sensibile, eidem tria illa
superiora junguntur. Nam quod est sensibile, tantum
est, quantum substantia corporea animata retinens
sensum, quod totum animal est. Item superiora omnia
rationali juncta rationale efficiunt, postremumque
hominem superiora omnia nihilominus terminant, id
est substantiam hominis addito tantum rationali mortali;
<pb n="0104D"/>
est enim homo substantia corporea, animata,
sensibilis, rationalis, mortalis. Nos vero diffinitionem
hominis reddimus dicentes, animal rationale mortale,
in animali scilicet includentes et substantiam et
corporeum et animatum atque sensibile; et in caeteris
quidem speciebus atque generibus ad hunc modum
vel dividuntur genera, vel species describuntur.</p>
<p> <hi>Quemadmodum igitur substantia cum suprema sit,
eo quod nihil supra eam sit, genus est generalissimum,
sic et homo, cum sit species post quam non est alia species,
neque aliud eorum quae possunt dividi in species,
sed solum individua (individuum enim est Socrates et
Plato, et hoc album) species erit solum, et ultima species
(et ut dictum est) specialissima: quae vero in medio
<pb n="0105A"/>
sunt, eorum quidem quae supra se sunt species erunt,
eorum vero quae post genera sunt, quare haec quidem
duas habent habitudines, illam quae est ad superiora,
secundum quam species dicuntur esse ipsorum, et eam
quae est ad posteriora, secundum quam genera ipsorum
esse dicuntur. Extrema vero habent unam habitudinem,
nam et generalissimum ad ea quae posteriora sunt, habet
habitudinem, cum genus sit omnium supremum: eam
vero quae est ad superiora non habet, cum sit supremum,
et primum principium, et (ut diximus) supra
quod non est aliud superveniens genus: et specialissimum
etiam unam habet habitudinem, ea quae est ad
superiora, quorum est species: eam vero quae est ad
posteriora non diversam habet sed eamdem, nam et individuorum
species dicitur. Sed species quidem dicitur
<pb n="0105B"/>
individuorum, velut ea continens, species vero superiorum,
ut quae ab illis contincatur.</hi> </p>
<p>Ex proportione speciei nomen etiam generis
ostenditur, nam ut genus, quoniam non habet genus
supra se generalissimum genus dicitur, ut substantia:
ita species, quoniam non habet sub se speciem, sed
individua, specialissima species dicitur, ut homo;
quod autem est species non habere sub se, id est his
praeesse, quae neque in dissimilia dividi possunt, ut
genera dividuntur, neque in similia secantur, ut species.
Illa vero quae inter genera generalissima, speciesque
specialissimas constituta sunt, species et genera
nuncupantur, quae et ipsa aliis supponuntur, et his
alia subjiciuntur, quorum in dissimilia vel in similia
possunt esse partitiones. Cumque duae sint habitudines
<pb n="0105C"/>
et quasi comparationes oppositae, quae in omnibus
generibus speciebusque versantur, una quidem
quae ad superiora respiciat, ut specierum quae suis
generibus supponuntur: alia vero quae ad inferiora,
ut generum cum speciebus propriis praeponuntur:
generalissima quidem genera unam tantum retinent
habitudinem, eam scilicet quae inferiora amplectitur,
illam vero quae ad praeposita comparatur non habent.
Generalissimum enim genus nulli supponitur. Item
species specialissima unam possidet habitudinem, per
quam scilicet ad sola genera comparatur. Illam vero
quae ad inferiora committitur, non habet, nullis enim
speciebus ipsa praeponitur; at vero quae subalterna
sunt genera utraque habitudine funguntur, nam et
illam possident, quae ad superiora respicit, quoniam
<pb n="0105D"/>
quae subalterna sunt habent superpositum genus, et
illam quae de inferioribus praedicatur: habent enim
subalterna genera suppositas species, ut corporeum
ad substantiam quidem eam retinet habitudinem qua
potest poni sub genere: ad animatum vero eam qua
potest de specie praedicari. Specialissimae vero species
licet ipsae individuis praeponantur, tamen praepositi
habitudinem non habent, idcirco quoniam illa
quae speciei ultimae supponuntur talia sunt, ut quantum
substantia unum quiddam sunt non habentia
substantialem differentiam sed accidentalem, efficitur
ergo, ut numero saltem distare videantur, ut pene
dici possint, et pluribus praeesse speciebus, et quodammodo
nulli omnino esse praepositae: nam cum
<pb n="0106A"/>
species substantiam monstret, unaque sit omnium
individuorum sub specie positorum substantia, quodammodo
nulli praeposita est, si ad substantiam quis
velit aspicere: at si accidentia quis consideret, plures
de quibus praedicatur species fiunt, non substantiae
diversitate, sed accidentium multitudine; itaque
fit ut genus quidem semper plurimas sub se species
habeat: de differentibus enim specie praedicatur,
differentia vero nisi pluralitati non convenit: at vero
species etiam uni aliquando individuo praeesse potest:
si enim unus (ut perhibetur) est phoenix, phoenicis
species de uno tantum individuo praedicatur. Solis
etiam species unum solum intelligitur habere subjectum:
ita nullam multitudinem species per se continet,
cum etiam si unum sit tantum individuum,
<pb n="0106B"/>
speciei tamen non pereat intellectus, quibusdam enim
suis quasi similibus partibus praeest: ut si aeris virgulam
dividas, secundum id quod aes dicitur, idem et
partes esse intelligitur, et totum. Idcirco dictum est
speciem, licet sit individuis praeposita, unam tantum
habitudinem possidere, illam unam scilicet qua species
est; quando enim praepositis subditur species
nuncupatur, et est superiorum species tanquam
subjecta, inferiorumque species, idcirco quoniam
eorum substantia monstratur. Nec ita est species
individuorum, quemadmodum speciei genus: illud
enim pars est substantiae, ut animal hominis. Reliquae
enim partes rationale atque mortale adduntur animali
ad diffiniendam substantiam hominis: homo vero
Socratis atque Ciceronis tota substantia est: nulla
<pb n="0106C"/>
enim additur differentia substantialis ad hominem,
ut Socrates fiat aut Cicero, sicut additur animali
rationale atque mortale, ut homo integra diffinitione
claudatur. Idcirco igitur species specialissima tantum
est species, atque hanc solam possidet habitudinem
ad superiora quidem, quoniam ab his continetur: ad
inferiora vero, quoniam substantiam eorum format
et continet.</p>
<p> <hi>Determinant ergo generalissimum ita, quod cum genus
sit non est species: et rursus, supra quod non est aliud
supraveniens genus: specialissimum vero, quod cum
sit species, non est genus, et quod cum sit species, non
amplius in species dividere possumus, et hoc modo quod
de pluribus et differentibus numero, in eo quod quid
sit, praedicatur. Ea vero quae sunt in medio extremorum,
<pb n="0106D"/>
subalterna vocantur genera et species, et unumquodque
eorum species esse potest et genus, ad aliud quidem, et
ad aliud sumpta. Ea vero quae sunt supra specialissima
usque ad generalissimum ascendentia, vicissim genera
dicuntur et species, ut Agamemnon, Atrides, Pelopides,
Tantalides, et ultimo Jovis. Sed in familiis quidem
plerumque reducuntur ad unum principium, verbi gratia,
ad Jovem.</hi> </p>
<p>Postquam naturam generum ac specierum diversitatemque
monstravit, eorum ordinem diffinitionis
descriptionisque commemorat, ac primum quidem
generalissimi generis terminum inducit dicens generalissimum
genus esse quod cum ipsum sit genus
non habet superpositum genus, hoc est speciem non
<pb n="0107A"/>
esse, et rursus supra quod non erit aliud genus
supraveniens. Si enim haberet aliud genus superveniens
minime ipsum generalissimum vocaretur.
Specialissima vero species hoc modo describitur,
quod cum sit species non est genus, scilicet ex opposito,
quoniam opposita ex oppositis describuntur
interdum, nam quoniam praepositio opposita est
suppositioni: genus autem praeponitur, species vero
supponitur. Si idcirco erit primum genus, quia ita
superponitur ut minime supponatur, idcirco erit ultima
species, quia ita supponitur, ut praeponi non
possit: igitur recte oppositorum ex oppositis facta
est diffinitio. Est alia rursus descriptio speciei, quod
cum sit species, nunquam dividitur in species, id
est genus esse non potest. Si enim omne genus specierum
<pb n="0107B"/>
genus est, si quid non dividitur in species,
genus esse non potest. Est rursus alia diffinitio, quod
de pluribus differentibus numero in eo quod quid sit
praedicatur, de qua diffinitione saepe est superius
demonstratum: nunc illud attendendum est (sicut
paulo supra dictum est) speciei unum individuum
potest subjectum esse, ut phoenici atomus sua, ut
soli corpus hoc lucidum, ut mundo vel lunae, quorum
species singulis suis individuis superponuntur: quod
si ita est ut species de uno quolibet individuo praedicetur,
ut de phoenice, quomodo convenit dicere speciem
esse quae de pluribus numero differentibus in
eo quod quid sit praedicetur? Sunt enim quaedam quae
de numero differentibus minime dicuntur, ut phoenix,
sol, luna, sed de his illa ratio est de qua etiam superius
<pb n="0107C"/>
pauca reddidimus, quae paululum implexa commodissime
nodum quaestionis absolvet. Omnia enim
quae sub specialissimis speciebus sunt, sive infinita
sint, sive finito numero constituta, sive ad singularitatem
deducantur, dum est aliquod individuum
semper species manebit, neque individuorum diminutione
si quodlibet unum maneat, species consumitur,
quoniam, ut dictum est, tamen si plura sint individua
substantiales differentias non habebunt: id
ergo in genere dici non convenit, quod his praeest,
quae substantiali a se differentia disgregata sunt,
praeest enim speciebus quae diversis differentiis informantur.
Si igitur una eorum perierit, et ad unitatem
speciei redacta fuerit, ratio generis genus esse
non poterit, quia de differentibus specie praedicatur,
<pb n="0107D"/>
non ita in speciebus. Nam si omnium individuorum
natura consumpta sit, et ad unius singularitatem individui
suppositae speciei praedicatio venerit, est tamen
species ac permanet. Talia enim sunt illa quae
pereunt ac desunt, quale est id quod permansit et
subjacet. Quod vero dicimus de pluribus numero
differentibus speciem praedicari, duobus id recte
excusatur modis: uno quidem, quia multo plures
sunt species quae de numerosis individuis praedicantur,
quam hae quibus unum tantum individuum videtur
esse suppositum: deinde hoc modo, quia multa
secundum potestatem dicuntur, cum actu non semper
ita sint, ut risibilis homo dicitur, etiamsi minime
rideat, quoniam ridere potest. Ita etiam species de
<pb n="0108A"/>
numero differentibus praedicatur: nihil enim minus
phoenix de pluribus praedicaretur, si plures essent
quam nunc quando unus esse perhibetur. Item solis
species de hoc uno sole quem novimus, nunc dicitur:
at si in animo plures soles et in cogitatione fingantur,
nihilominus de pluribus solibus individuis nomen
solis quam de hoc uno praedicabitur. Idcirco igitur
species de pluribus numero differentibus dicitur praedicari,
cum sint aliquae quae de singulis individuis
appellentur. Illa vero quae subalterna vocantur ita
diffiniri queunt: Subalternum genus est quod esse
genus et species poterit ad eum modum qui est in
familiis quae procreant et procreantur, ut etiam subjectum
monstrat exemplum, ut Agamemnon, Atrides,
et Pelopides, et Tantalides, et ultimum Jovis.
<pb n="0108B"/>
Atreus enim Pelopis filius tanquam ejusdem species
quasi Agamemnonis genus est. Item Agamemnon
Pelopides et Tantalides, cum Pelops ad Tantalum
comparatur, Tantalusque ad Jovem quasi species,
itemque Tantalus ad Pelopem, Pelops ad Atreum
quasi genera esse videantur, cum Jupiter sit horum
velut generalissimum genus. Sed in familiis quidem
plerumque reducuntur ad unum principium, verbi
gratia, ad Jovem.</p>
<p> <hi>In generibus autem et speciebus non sic se habet.
Neque enim unum commune genus omnium est ens, nec
omnia ejusdem generis sunt secundum unum supremum
genus, quemadmodum dicit Aristoteles, sed sint posita,
quemadmodum dictum est in praedicamentis, prima decem
genera, quasi decem prima principia. Et si omnia
<pb n="0108C"/>
quis entia vocet, aequivoce, inquit, nuncupabit, non univoce:
si enim ens unum esset commune omnium genus,
univoce omnia entia dicerentur: cum vero sint decem
prima, commune est ens secundum nomen solum, non
etiam secundum rationem, quae secundum entis nomen
est.</hi> </p>
<p>Quoniam cum de subalternis generibus diceret,
familiae cujusdam posuit exemplum, quae ab Agamemnone
pervenit ad Jovem, quem pro numinis quidem
reverentia, ultimum posuit. Quantum enim ad
veteres theologos, refertur Jupiter ad Saturnum,
Saturnus ad Coelum, Coelus vero ad antiquissimum
Ophionem ducitur, cujus Ophionis nullum principium
est. Ne igitur quod in familiis est, id in rebus quoque
esse credatur, ut res omnes possint ad unum sui
<pb n="0108D"/>
nominis redire principium, idcirco determinat hoc in
generibus ac speciebus esse non posse; neque enim
sicut familiae cujuslibet, ita etiam omnium rerum
unum esse principium potest. Fuerunt enim qui hac
opinione tenerentur, ut rerum omnium quae sunt
unum putarent esse genus quod ens nuncupatur,
tractum ab eo quod dicimus est: omnia enim sunt et
de omnibus esse praedicatur. Itaque substantia est, et
qualitas est, item quantitas est, caeteraque esse dicuntur:
nec de his aliquid tractaretur, nisi haec quae
praedicamenta dicuntur, esse constaret. Quae cum
ita sint, ultimum omnium genus ens posuerunt, scilicet
quod de omnibus praedicaretur. Ab eo enim
quod dicimus est, participium inflectentes, Graeco
<pb n="0109A"/>
quidem sermone <foreign xml:lang="greek">ὄν</foreign> Latine ens appellaverunt. Sed
Aristoteles sapientissimus principiorum cognitor reclamat
huic sententiae, nec ad unum res omnes putat
duci posse primordium, sed decem esse genera in
rebus; quae cum a semetipsis diversa sunt, tum ad
nullum commune principium educuntur: haec autem
decem genera statuit, substantiam, quantitatem,
qualitatem, ad aliquid, ubi, quando, situm, habere,
facere, pati quod vero occurrebat, quoniam de his
omnibus esse praedicaretur. Omnia enim quae superius
commemorata sunt genera esse dicuntur: ita
discussit ac repulit dicens, non omne commune
nomen communem etiam formare substantiam, nec
ex eo debere genus esse commune arbitrari, quod
de aliquibus commune nomen praedicaretur. Quibus
<pb n="0109B"/>
enim diffinitio communis nominis convenit, illa communis
nominis jure species judicabuntur, et communi
illo vocabulo univoce praedicantur: quibus vero
non convenit, vox his communis tantum est, nulla
vero substantia. Id autem manifestius declaratur
exemplis hoc modo: Animal hominis atque equi genus
esse praedicamus; demus igitur animalis diffinitionem
quae est substantia animata sensibilis, hanc si ad
hominem reducamus, erit homo substantia animata
sensibilis, nec ulla falsitate diffinitio maculatur.
Rursus si ad equum, erit equus substantia animata
sensibilis, id quoque verum est. Convenit igitur haec
diffinitio et animali, quod commune est homini atque
equo, et eadem equo atque homini quae species
ponuntur animalis: ex quo fit, ut homo atque equus
<pb n="0109C"/>
utraque animalia univoce praedicentur. At si quis
hominem pictum hominemque verum communi animalis
nomine nuncupaverit, diffiniat (si libet) animal
hoc modo, substantiam animatam esse atque sensibilem.
Sed haec diffinitio ei quidem homini qui vivus
est convenit, ei vero qui pictus est, minime: neque
enim est animata substantia; igitur homini vivo atque
picto quibus communis nominis diffinitio, id est animalis
non potest convenire. Non est animal commune
genus, sed tamen commune vocabulum dicitur,
quod hoc nomen animal in vivo homine atque picto
non ut genus, sed ut vox plura significans: vox enim
plura significans aequivoca nuncupatur, sicut ea vox
quae genus ostendit, univoca dicitur. Itaque id quod
dicitur ens, et si de omnibus dicitur praedicamentis:
<pb n="0109D"/>
quoniam tamen nulla ejus diffinitio inveniri potest,
quae omnibus praedicamentis possit aptari, idcirco
non dicitur univoce de praedicamentis, id est ut genus,
sed aequivoce, id est ut vox plura significans.
Convincitur hac quoque ratione id quod dicimus ens,
praedicamentorum genus esse non posse: unius enim
rei duo genera esse non possunt, nisi alterum alteri
subjiciatur, ut hominis genus est animal atque animatum
cum animal animato velut species supponatur.
At si duo sibimet ita aequalia sint, ut nunquam alteri
alterum supponatur, haec utraque eidem speciei genera
esse non possunt. Ens igitur atque unum neutrum
alteri supponitur; neque enim unius dicere
possumus genus ens, nec ejus, quod dicimus ens,
<pb n="0110A"/>
unum. Nam quod dicimus ens, unum est, et quod
unum dicimus, ens est: genus autem et species sibi
invicem minime convertuntur. Si igitur praedicatur,
ens de omnibus praedicamentis, praedicatur etiam
unum. Nam substantia unum est, qualitas unum est,
quantitas unum est, caeteraque ad hunc modum. Si
igitur quoniam esse de omnibus his praedicatur, omnium
genus erit ens: et unum, quoniam de omnibus
praedicatur, erit omnium genus, sed unum atque ens
(ut demonstratum est) minime alterum alteri praeponitur;
duo igitur aequalia singulorum praedicamentorum
genera sunt, quod fieri nequit: cum hoc igitur
ita sit, id Porphyrius determinavit dicens: non ita
in rebus, ut in familiis omnia ad unum principium
posse deduci, nec omnium rerum commune esse
<pb n="0110B"/>
genus posse, ut Aristoteli placet, sed sunt praeposita,
inquit, quemadmodum in praedicamentis dictum est,
prima decem genera quasi decem prima principia,
scilicet ut nulla interim ratio perquiratur, sed Aristotelis
auctoritati concedentes, haec decem genera nulli
alii generi credamus esse subjecta, quae si quis entia
vocet aequivoce nuncupabit, non univoce, neque enim
una eorum omnium secundum commune nomen diffinitio
poterit adhiberi, quae res facit, ut non univoce
de his aliquid praedicetur. Si enim univoce praedicaretur,
genus esset eorum commune nomen quod de
omnibus praedicaretur; at si genus esset diffinitio
generis conveniret in species, quod quia non fit,
commune his id quod dicimus ens, vocabulum est
vocis significatione, non ratione substantiae.</p>
<p>
          <pb n="0110C"/> <hi>Decem quidem igitur generalissima sunt, specialissima
vero in numero quidem quodam sunt, non tamen
infinito. Individua autem quae sunt post specialissima,
infinita sunt quapropter usque ac specialissima a generalissimis
descendentes jubebat Plato quiescere. Descendere
autem per media dividendo specificis differentiis,
infinita vero relinquenda suadet, neque enim eorum
posse fieri disciplinam.</hi> </p>
<p>Quoniam specierum nosse naturam ad sectionem
generis pertinet, quoniamque scientia infinita esse
non potest (nullus enim intellectus infinita circumdat),
idcirco de multitudine generum, specierum atque
individuorum rectissima ratione persequitur dicens:
Supremorum generum numerum notum, esse decem
enim praedicamenta ab Aristotele esse reperta quae
<pb n="0110D"/>
rebus omnibus generis loco praeferenda sunt. Species
vero multo plures esse quam genera, nam cum
decem suprema sint rerum genera, cumque uni
generi non una sed multae species supponantur,
proximaeque species supremis generibus subalterna
sint genera usque dum ad ultimas species descendant,
ut nimirum unius generis multas species necesse
est esse utrobique diffusas. Specialissimas vero
multo plures esse quam subalterna, quoniam per
multitudinem generum subalternorum ad specialissimas
descenditur species quas multo plures esse quam
genera subalterna; hoc maxime ostenditur, quod
inferiores sunt, et semper subalterna genera in plura
subjecta dividuntur. Decem vero generum species
<pb n="0111A"/>
multo plures quam unius existere manifestum est,
verumtamen et si plures sunt, certo tamen numero
continentur, quem facile si quis discutiat omniumque
generum species prosequatur possit agnoscere. Individua
vero quae sub unaquaque specie sunt infinita
sunt, vel eo quod tam multa sunt diversisque locis
posita, ut scientia numeroque in unum concludi
comprehendique non possit vel quod in generatione
et corruptione posita nunc quidem incipiunt esse,
nunc desinunt, atque idcirco suprema quidem genera
et subalterna et species easque specialissime nuncupantur;
quoniam finitae sunt numero potest terminus
scientiae includere, individua vero nullo modo. Idcirco
igitur Plato magis a generibus quam a speciebus
idem specialissimis praecipiebat facere sectionem,
<pb n="0111B"/>
per ea enim quae finita essent numero jubebat descendere
dividentem, ubi autem ad individua veniretur,
standum esse suadebat, ne quod natura non
ferret, infinita colligeret, ita vero genera in species
dividi comprobat, ut in specificis differentiis solverentur.
De specificis vero differentiis melius in eo
titulo ubi de differentia disputatur ac largius disseremus.
Hic enim hoc tantum dixisse sufficiat eas esse
specificas differentias, quibus species informantur, ut
rationale mortale hominis. Cum igitur dividimus
animal rationale atque irrationale, mortale immortaleque
separamus, caeteraque genera talibus differentiis,
quae subjectas species informent. Plato censuit
esse dividenda usque dum ad specialissima veniretur,
dehinc consistere nec infinita sequi, quoniam individuorum
<pb n="0111C"/>
nunquam esset nec disciplina nec numerus.</p>
<p> <hi>Descendentibus igitur ad specialissima necesse est,
dividendo per multitudinem ire. Ascendentibus vero ad
generalissima necesse est colligere multitudinem in
unum: collectivum enim multorum in unam naturam
species est, et magis etiam genus. Particularia vero et
singularia e contrario, in multitudinem semper dividunt
id quod unum est, participatione enim speciei,
plures homines, sunt unus homo, in particularibus
autem et singularibus, unus et communis, plures; divisivum
enim est semper quod singulare est, collectivum
autem et adunativum quod commune est.</hi> </p>
<p>Dividere enim est in multitudinem quod unum
ante fuerat dissolvere. Omnisque divisio econtrario
compositionem conjunctionemque meditatur. Quod
<pb n="0111D"/>
enim cum sit unum dispartiendo dividitur, idipsum
ex pluribus rursus partibus adunando componitur.
Ut igitur superius dictum est, individuorum quidem
similitudinem species colligit. Specierum vero genus
similitudo autem nihil est aliud nisi quaedam unitas
qualitatis, ergo substantialem similitudinem individuorum
species colligere manifestum est. Substantialem
vero similitudinem specierum genera contrahunt,
et ad seipsa reducunt. Rursus generis adunationem
differentiae distribuunt in species, specieique
adunationem in singulares individuasque personas
accidentia partiuntur. Cum igitur hoc ita sit, necesse
est semper cum a genere descendis ad species, dividendo,
semper facere multitudinem. Cum vero a speciebus
<pb n="0112A"/>
ascendis ad genera, componendo, colligere et
plures in specierum differentiis quae diversae fuerant
similitudinum qualitates adunare in speciebus: etiam
idem considerari potest, ut enim ipsa individua quae
sunt infinita unam similitudinem substantialem colligunt,
ita individua speciem propriam infinite distribuunt.
Omnia enim individua disgregativa sunt et
divisiva. Species vero et genera collectiva, species
quidem individuorum collectiva atque adunativa.
Specierum vero genera, ut ita dicendum sit, genus
quidem species distribuunt, et species ab individuis in
multitudinem deducuntur: rursus autem genus quidem
multas species colligit. Species autem singularem
particularemque multitudinem ad singularitatis
deducit unitatem, igitur plus genus adunativum est
<pb n="0112B"/>
quam species. Species namque sola individua colligit.
Genus vero tam species quam ipsarum quoque
specierum individuas contrahit singularesque personas,
sed in hoc convenienti utitur exemplo dicens,
participatione speciei, id est hominis Cato, Plato,
Cicero pluresque reliqui homines: unus, id est millia
hominum in eo quod sunt homines, unus homo est.
At vero est unus homo, qui specialis est, si ad hominum
multitudinem qui sub ipso sunt consideretur,
plures fiunt, ita et plures homines in speciali homine
unus est. Et specialis, unus est in pluribus infinitus.
Sic igitur quod singulare quidem est divisivum est,
quod commune vero quoniam multorum unum est,
ut genus ac species, collectivum atque adunativum.</p>
<p> <hi>Assignato autem genere, specie quid sit utrumque, et
<pb n="0112C"/>
genere quidem uno existente, speciebus vero pluribus:
semper enim divisio generis in species plures est, genus
quidem semper de speciebus praedicatur, et omnia superiora
de inferioribus, species autem neque de proximo
sibi genere, neque de superioribus, neque enim convertitur.
Oportet enim aut aequa de aequis praedicari, ut
hinnibile de equo, aut majora de minoribus, ut animal
de homine, minora vero de majoribus, minime: nec
enim animal dicis esse hominem, quemadmodum dicis
hominem animal, de quibus autem species praedicatur,
de his necessario et speciei genus praedicatur et generis
genus, usque ad generalissimum. Si enim verum est
dicere: Socratem hominem, hominem autem animal,
animal vero substantiam, verum est Socratem animal
dicere atque substantiam: semper igitur cum superiora
<pb n="0112D"/>
de inferioribus praedicentur, species quidem de individuo
praedicabitur, genus autem et de specie et de individuo;
generalissimum autem et de genere, et de generibus,
si plura sunt media et subalterna, et de specie, et
de individuo: dicitur enim generalissimum quidem de
omnibus sub se positis generibus et speciebus et individuis;
genus autem quod ante specialissimum est, de
omnibus specialissimis et de individuis, solum autem
species de omnibus individuis, individuum autem praedicatur
de uno solo particulari. Individuum autem dicitur
Socrates, et hoc album, et hic veniens Sophronisci,
filius, si solus sit ei Socrates filius.</hi> </p>
<p>Breviter quaecunque superius dicta sunt commemorat
hoc modo: Cum, inquit, assignaverimus quid
<pb n="0113A"/>
sit genus, et quid species: cumque suis etiam ea
diffinitionibus comprehenderimus docuerimusque
genus semper in plurimas species solvi, illud, inquit,
adjungimus, quoniam omnia superiora de inferioribus
praedicantur, inferiora de superioribus minime.
Et ea quae sunt utilia de praedicationis modo rite
pertractat. Ostendit autem unum genus in plurimas
species solvi semper assignata generis diffinitione.
Quod enim de pluribus rebus specie differentibus in
eo quod quid sit praedicaretur, esse diffinivit genus.
Nihil autem sunt plurimae res specie differentes, nisi
plurimae species; de quibus autem praedicatur genus,
in ea ipsa dissolvitur. Ostensum est igitur ex diffinitionis
assignatione, unius generis semper esse species
plures, quae cum ita sint, genus quidem de specie
<pb n="0113B"/>
praedicatur, species vero de individuis, omniaque
superiora de inferioribus, inferiora de superioribus
nullo modo. Id quare eveniat paucis absolvam. Quae
superiora sunt, substantialia ea genera esse praediximus:
qua vero genera sunt, ampliora sunt quam
unaquaeque species. Neque enim in plurima divideretur
genus, nisi ab unaquaque specie majus existeret.
Id cum ita sit, nomen generis toti convenit speciei:
non enim coaequatur solum speciei generis magnitudo,
verumetiam speciem ipsam supervadit. Idcirco
igitur omnis homo animal est, quoniam intra
animalis vocabulum et homo et caetera animalia
continentur. At vero nullus dixerit, omne animal
homo est; non enim pervenit ad totum animal hominis
nomen, quia cum sit minus, nullo modo generis
<pb n="0113C"/>
vocabulo coaequatur. Itaque quae majora sunt de
minoribus praedicantur, quae vero minora sunt, non
convertuntur ut de majoribus praedicentur. At vero
si qua sint aequalia, ea secundum naturae parilitatem
converti necesse est, ut hinnibile atque equus, quoniam
ita sibimet coaequantur, ut neque equus sit nisi
hinnibile, neque quid sit hinnibile, nisi equus. Fit
ergo ut omne hinnibile equus sit, et omnis equus
hinnibile, quae cum ita sint ea quae superiora sunt
non modo de sibi proximis inferioribus praedicantur,
verumetiam de inferiorum inferioribus: nam si illud
recipitur, ut ea quae superiora sunt de inferioribus
praedicentur, inferiorum inferiora superioribus multo
magis inferiora sunt, velut substantia praedicatur de
animali quod est inferius; sed animali inferius est
<pb n="0113D"/>
homo, praedicatur igitur etiam substantia de homine.
Rursus Socrates inferius est homine, praedicabitur
igitur substantia de Socrate. Itaque species quidem
de individuis praedicantur: genera vero et de speciebus
et de individuis, quod converti non potest:
nam neque individua de speciebus, et de generibus
praedicantur, nec species de generibus. Itaque fit ut
genus quidem generalissimum de omnibus subalternis
generibus praedicari, et de speciebus et de individuis
possit, de ipso vero nihil. Ultimum vero genus
id autem est quod ante specialissimas species collocatur
sine medio, et de solis speciebus specialissimis
dici potest et de earum individuis: species vero de
individuis ut dictum est, individua enim de singulis
<pb n="0114A"/>
praedicantur, ut Socrates et Plato, eaque maxime
sunt individua, quae sub ostensione, indicationeque
digiti cadunt, ut hoc scamnum, et hic veniens, eaque
quae ex aliqua proprietate accidentium designantur
nota, ut si quis Socratem significatione velit ostendere,
non dicat Socrates, ne sit alius qui forte hoc
nomine nuncupetur, sed dicat Sophronisci filius, si
unicus Sophronisci fuerit: individua enim maxime
ostendi queunt, si vel tacito nomine, sensui ipsi oculorum
digito, tactuve monstrentur, vel ex aliquo
proprio nomine, si solus illud adeptus est nomen:
vel si ex parentibus, si illorum est unicus filius, vel
si ex quolibet alio accidenti singularitas demonstratur,
eo quod accidentia ad unam se praedicationem
habeant, ejusque vel praedicatio vel dictio non transeat
<pb n="0114B"/>
ad alterum, sicut generis quod ad species, specierum
vero ad individua.</p>
<p> <hi>Individua autem dicuntur hujusmodi, quoniam ex
proprietatibus consistit unumquodque eorum, quarum
collectio nunquam in alio quolibet eadem erit. Socratis
enim proprietates nunquam in aliquo quolibet erunt
particularium eaedem. Hae vero quae sunt hominis proprietates:
dico autem ejus qui est communis, erunt
eaedem pluribus, magis autem in omnibus particularibus
hominibus in eo quod homines sunt.</hi> </p>
<p>Quoniam superius individuum appellavit, hujus
nominis rationem conatur ostendere: ea namque
sola dividuntur quae pluribus communia sunt: in his
enim unumquodque dividitur, quorum est commune,
quorumque naturam ac similationem continet. Illa
<pb n="0114C"/>
vero in quibus commune dividitur, communi natura
participant, proprietasque communis rei his quibus
communis est convenit. At vero proprietas individuorum
nulli communis est. Socratis enim proprietas, si
fuit calvus, simus, propensa alvo, caeterisque corporis
lineamentis, aut morum institutione, aut forma
vocis non conveniebat in alterum: hae enim proprietates,
quae ex accidentibus ei obvenerant, et ejus
formam figuramque conjunxerant, in nullum alium
conveniebant. Cujus vero proprietates in nullum
alium conveniunt, proprietates ejus nulli poterant
esse communes. Cujus autem proprietas nulli communis
est, nihil est quod ejus proprietatem participet.
Quod vero tale est ut proprietatem ejus nullus participet
dividi in ea quae non participat non potest: recte
<pb n="0114D"/>
igitur haec quorum proprietates in alium non conveniunt,
individua nuncupantur. At vero hominis
proprietas, id est specialis convenit in Socratem et
Platonem et in caeteros, quorum proprietates ex accidentibus
venientes, in quemlibet alium singularem
nulla ratione conveniunt.</p>
<p> <hi>Continetur igitur individuum quidem sub specie,
species autem sub genere. Totum enim quidem est genus,
individuum autem pars, species vero totum et
pars: sed pars quidem alterius, totum vero non alterius
sed in aliis. In partibus enim totum est. De genere
quidem et specie, et quid sit generalissimum, et quid
specialissimum, et quae genera, et species eadem sunt,
<pb n="0115A"/>
et quae individua, et quot modis genus et species dicatur,
sufficienter dictum est.</hi> </p>
<p>Retractat omnia breviter quae supra latius absolvit
dicens individuum a specie contineri, species vero
ipsas a genere, hujusque causam reddens ait: Omne
genus totum est, individuum vero pars. Genus enim
in eo quod totum est, continet totum, et si species
esse potest: totum enim non ut genus est species, sed
ut ea quae supponitur generi. Genus igitur in eo quod
genus est, totum est speciebus: semper enim continet
eas. At vero individuum semper est pars, nunquam
enim ipsum aliquid sua proprietate concludit.
Species vero, et pars et totum est, pars quidem
generis, totum vero individuis. Et cum pars est ad
singularitatem refertur, cum totum ad pluralitatem.
<pb n="0115B"/>
Quoniam enim, unum genus pluribus speciebus superest,
una quaelibet species pars est generis, id est
unius. Quoniam autem species pluribus individuis
praeest, non est uni individuo totum, sed plurimis.
<pb n="0116A"/>
Idcirco enim totum dicitur, quia plura continet et
coercet. Nam ut pars sit aliquid, unum ipsum unius
pars esse poterit: ut vero totum sit, unum ipsum
unius totum esse non poterit. Idcirco alterius quidem
pars est species, aliis vero totum; sed de genere
quidem et specie dictum est, et quid sit generalissimum
genus: quoniam id cui nullum aliud superponitur
genus, et quid specialissima species: quoniam
ea cui species nulla supponitur, et quae genera eaedem
sunt et species, scilicet subalterna quibus aliquid supraponitur,
aliquid vero supponitur; quae etiam individua,
ea scilicet quorum proprietates alteri nequeunt
convenire, et quot modis genus et species dicitur.
Genus quidem aut in multitudine, aut in procreatione,
aut in participatione substantiae consistit, species autem
<pb n="0116B"/>
ex figura, aut ex generis suppositione, ut sufficienter
dictum est. Quibus absolutis, modum voluminis
terminabo, ut quarti area libri differentiae reservetur.</p>
</div1>

<div1>
        <head>LIBER QUARTUS.</head>

<pb n="0115"/>
<p>
          <pb n="0115B"/>De differentia disputanti non aeque illud debet occurrere,
quod in generis specieique tractatu de
collocationis ordine quaerebatur. Illic enim meminimus
inquisitum, cur esset omnibus praepositum genus,
ut id primum ad disputationem veniret, cur post
genus species esset injecta; nunc vero supervacuum
est dicere cur post speciem differentia sumpta sit,
<pb n="0115C"/>
cum illud jam fuerit inquisitum cur non ante speciem
collocata sit. Quod si mirum videbatur speciem differentiae
in disputationis loco fuisse praepositam, eo
quod differentia continentior ac magis amplior esset
specie, quid est quod possit quisque mirari, si eamdem
differentiam ante proprium atque accidens collocaverit.
Cum proprium unius semper sit speciei, ut
posterius demonstrabitur, accidens vero exteriorem
quamdam ostendat naturam, nec omnino in substantia
praedicetur, differentia vero utrumque contineat,
et de pluribus speciebus et in substantia praedicetur.
Sed haec hactenus, nunc ad ipsa Porphyrii verba redeamus.</p>
</div1>

<div1>
        <head>DE DIFFERENTIA.</head>
<p> <hi>Differentia vero communiter, proprie, et magis proprie
<pb n="0115D"/>
dicitur. Communiter quidem differre alterum ab
altero dicitur, quoniam alteritate quadam differt quocunque
modo, vel a seipso vel ab alio: differt enim
Socrates a Platone alteritate quadam, et ipse a se puero
jam vir factus, et a se faciente aliquid cum quiescit, et
semper in aliquo modo habendi se alteritatibus spectatur.
Proprie autem differre alterum ab altero dicitur,
quando inseparabili accidente alterum ab altero differt.
Inseparabile vero accidens est, ut nasi curvitas, caesitas
oculorum, et cicatrix cum ex vulnere occalluerit. Magis
autem proprie alterum differre ab altero dicitur, quando
specifica differentia differt, quemadmodum homo ab
equo specifica differentia differt rationali qualitate.</hi> </p>
<p>Tribus modis aliud ab alio distare praediximus,
<pb n="0116B"/>
genere, specie, numero, in quibus omnibus aut secundum
substantiales quasdam differentias alia res
distat ab alia, aut secundum accidens. Nam quae genere
vel specie distant, substantialibus quibusdam
differentiis disgregata sunt, idcirco quoniam genera
et species quibusdam differentiis substantialibus informantur.
Nam cum homo ab arbore genere distet,
<pb n="0116C"/>
animalis sensibilis qualitas in eo differentiam facit.
Addita enim sensibilis qualitas animato, animal facit:
eidem detracta facit inanimatum atque insensibile,
quae virgulta sunt; igitur homo atque arbor genere
differunt: utraque enim sub animalis genere poni
non possunt, nam differentia sensibili secundum genus
discrepant, quae unius ex propositis tantum genus, id
est hominis informat, ut dictum est. Illa vero quae
specie distant manifestum est, quod ipsa quoque
differentiis substantialibus discrepant, ut homo atque
equus differentiis substantialibus rationalitate atque
irrationalitate distant. Ea vero quae individua sunt,
et solo numero discrepant, solis accidentibus distant,
haec autem sunt vel separabilia vel inseparabilia.
Separabilia quidem, ut moveri, dormire; distat enim
<pb n="0116D"/>
alius ab alio quod ille somno prematur, hic vigilet.
Distat item inseparabilibus accidentibus, quod hic
staturae sit longioris, hic minime. Quae cum ita sint,
internarium numerum has differentiarum diversitates
Porphyrius colligit, hisque ipse nomina quibus post
utatur, apponit, dicens: Omnis differentia vel communiter
vel propria, vel magis propria nuncupatur.
Communiter quidem eam differentiam sumens quae
quodlibet accidens monstraret, quae in quadam alteritate
consistit, ut si Plato a Socrate differat quod ille
sedeat hic ambulet, vel quod ille senex, hic vero sit
juvenis; a seipso etiam sane aliquis differre potest,
ut si nunc quidem faciat aliquid cum ante quieverit,
vel si nunc adolescens jam factus sit, cum prius tenera
<pb n="0117A"/>
vixisset infantia. Communes autem differentiae
nuncupatae sunt, quoniam nullius propriae esse possunt
differentiae, et quae separabilia accidentia sola
significant. Nam et stare et sedere et facere aliquid
ac non facere, multorum atque adeo omnium sunt,
et separabilia esse accidentia manifestum est. Quibus
si qua differunt, communibus differentiis distare dicuntur.
Praeterea puerum esse atque adolescentem
vel senem, ea quoque veraciter separabilia sunt accidentia.
Nam ex pueritia ad adolescentiam, atque hinc
ad senectutem, ab hac denique ad decrepitam usque
aetatem, naturae ipsius necessitate progredimur. Illud
forsitan sit dubitabile de uniuscujusque forma corporis,
an ullo modo separari queat. Sed ea quoque est
separabilis forma, nullius enim diuturna ac stabilis
<pb n="0117B"/>
forma perdurat. Idcirco nec peregrinus pater relictum
domi puerum, si adolescentem redux viderit, potest
agnoscere: forma enim semper quae ante fuerat, permutatur,
atque ipsa alteritas qua distamus ab altera
semper diversa est. Constat igitur hanc communem
differentiam separabilibus maxime accidentibus applicari,
propria vero est quae inseparabilia significat
accidentia. Ea hujusmodi sunt ut si quis caesiis nascatur
oculis, si quis incurvo naso: dum enim adest
nasus atque oculi, ille caesius, ille semper erit incurvus,
atque hoc per naturam. Sunt vero alia quae
per accidens corporibus fiunt, ut si cui vulnus inflictum
cicatrice fuerit obductum, hoc si occalluerit
propriam differentiam facit: distabit enim alter ab
altero quod hic cicatricem habeat, ille vero minime,
<pb n="0117C"/>
postremoque in his omnibus vel separabilibus accidentibus
vel inseparabilibus, alia sunt naturaliter accidentia,
alia extrinsecus. Naturaliter quidem ut
pueritia vel juventus et totius conformatio corporis.
Sicque caesii oculi, et curvitas nasi, et superiora
quidem exempla separabilis accidentis per naturam
sunt, posteriora vero inseparabilis accidentis. Item
extrinsecus vel ambulare, vel currere: id enim non
natura, sed sola affert voluntas. Natura vero tantum
posse dedit non etiam facere, atque haec sunt separabiles
accidentis extrinsecus venientis exempla. Illa
vero inseparabilis accidentis extrinsecus, ut si qua
cicatrix obducta vulneri occalluerit. Magis propriae
autem differentiae praedicantur, quae non accidens,
sed substantiam formant, ut hominis rationabilitas:
<pb n="0117D"/>
differt enim homo a caeteris quod rationalis est vel
quod mortalis. Hae sunt igitur magis propriae, quae
monstrant uniuscujusque substantiam. Nam si illae
quidem idcirco communes dicuntur, quia separabiles
atque omnium sunt, aliae autem propriae, quoniam
separari non possunt, quamvis sint in accidentium
numero, illae jure magis propriae praedicantur, quae
non modo a subjecto separari non possunt, verum
etiam subjectis ipsis speciem substantiamque perficiunt.
Ex his igitur tribus differentiarum diversitatibus,
id est communibus, propriis, et magis propriis
fiunt secundum genus, vel speciem, vel numerum
discrepantiae. Nam ex communibus, et propriis
secundum numerum distantiae nascuntur: ex
<pb n="0118A"/>
magis propriis vero secundum genus ac speciem.</p>
<p> <hi>Universaliter ergo omnis differentia alteratum facit
cuilibet adveniens, sed ea quae est communiter et proprie,
alteratum facit: illa autem quae est magis proprie,
aliud. Differentiarum enim, aliae quidem alteratum faciunt,
aliae vero aliud. Illae igitur quae faciunt aliud,
specificae vocantur, illae vero quae alteratum, simpliciter
differentiae: animali enim rationalis differentia adveniens
aliud facit, et speciem animalis facit. Illa vero
quae est movendi, alteratum facit a quiescente. Quare
haec quidem aliud, illa vero alteratum solum facit.</hi> </p>
<p>Omnis differentia alterius ab altero distantiam
facit. Sed haec quae facit alteratum, vel est communis
vel continens vel cum quodam proprio et magis proprio
differentiarum modo, quare quidquid qualibet
<pb n="0118B"/>
ratione ab alio diversum est, alteratum esse dicitur.
Si vero accesserit illi diversitati, ut etiam specifica
quadam differentia sit diversum, non alteratum solum,
verum etiam aliud esse praedicatur. Alteratio igitur
continens est, aliud vero intra alterationis spatium
continetur; igitur omne quod aliud est, alteratum
est, sed non omne quod alteratum est, aliud dici potest.
Itaque si accidentibus aliquibus fuerit facta diversitas,
alteratum quidem effectum est. Quoniam
quidem quolibet modo, vel ex quibuslibet differentiis
considerata diversitas alterationem facit intelligi, aliud
vero non fit, nisi substantiali differentia alterum
ab altero fuerit dissociatum. Itaque communes et
propriae differentiae, quoniam accidentium (ut dictum
est) sunt quae solum efficiunt alteratum, aliud vero
<pb n="0118C"/>
minime: magis autem propriae, quoniam substantiam
tenent et in subjecti forma praedicantur, non modo
alteratum quod est commune, et substantiali et accidentali
differentiae, sed etiam aliud faciunt, quod ea
sola retinet differentia, quae substantiam continet formamque
subjecti. Atque hae quidem differentiae quae
faciunt aliud, specificae nuncupantur idcirco quod efficiunt
speciem, quam, cum substantialibus differentiis
informaverint, faciunt ab aliis ita esse diversam,
ut non alterum solum sit, verum etiam tota aliud
esse praedicetur. Itaque fit hujusmodi divisio: differentiarum
aliae alteratum faciunt, aliae vero aliud, et
illae quidem quae faciunt alteratum, simpliciter puroque
nomine differentiae nuncupantur, illae vero quae
aliud, specificae differentiae praedicantur. Atque ut
<pb n="0118D"/>
planius liqueat quid sit alteratum, et quid aliud, tali
describuntur termino vel declarantur exemplo: aliud
est quod tota speciei ratione diversum est, ut equus
ab homine, quoniam rationalis differentia animali
adveniens hominem facit, aliudque eum quam equum
esse constituit. Item si unus homo sedeat, alter assistat,
non efficietur homo diversus ab homine, sed
eos alteratio sola disjungit, ut eum qui assistit ab eo
qui sedet alteratum faciat. Itemque si ille sit nigris
oculis, iste caesiis, nihil, quantum ad formam humanitatis
attinet, permutatum est, ita secundum has differentias
alteratio sola consistit: at si equus quidem
jaceat, homo vero ambulet, et aliud est equus ab homine
et alteratum, dupliciter quidem alteratum, semel
<pb n="0119A"/>
vero aliud. Alteratum est, quod omnino specie
diversum est, et est aliud. Omne enim aliud, ut dictum
est, etiam alteratum est, vel quod accidentibus distat,
quod ille jaceat hic ambulet. Semel vero est aliud,
quod rationabili atque irrationabili differentiis segregatur,
quae specificae sunt, et substantiales dicuntur.
Est igitur alteratum, quod ab aliquo qualibet ratione
diversum est.</p>
<p> <hi>Secundum igitur aliud facientes differentias et divisiones
fiunt a generibus in species, et diffinitiones assignantur,
quae sunt ex genere, et hujusmodi differentiis:
secundum autem eas quae solum alteratum faciunt,
alterationes solum consistunt, et aliquo modo se habentis
permutationes.</hi> </p>
<p>Quoniam in principio hujus operis generis, specieique
<pb n="0119B"/>
differentiae, proprii et accidentis notitiam ad
divisionem atque diffinitionem utilem esse praedixit,
idcirco nunc differentiarum ipsarum facta divisione
easdem partitur et segregat, quaenam differentiae, divisionibus
ac diffinitionibus accommodentur, quae
vero minime. Quoniam igitur divisio generis ita in
species facienda est, ut illae a se species omni ratione
substantiae diversae sint, idcirco non probat esse assumendas
eas ad divisionem differentias, quae vel
separabilis, vel inseparabilis accidentis significationem
tenent, vel eas differentias quae solum faciunt alteratum,
aliud vero perficere et informare non possunt.
Inutiles enim sunt ad divisionem hae differentiae quae
faciunt alteratum. Segregandae igitur sunt communes
et propriae a generis divisione, illae assumendae tantum
<pb n="0119C"/>
quae sunt magis propriae. Nam illae faciunt aliud,
quod generis divisio videtur exposcere. Ad diffinitionem
quoque eaedem magis propriae plurimum valerent.
Communes et propriae, velut inutiles segregantur:
communes enim et propriae, quoniam accidens
diversi generis ferunt, nihil substantiae ratione conformant,
diffinitio vero omnis substantiam conatur
ostendere. Specificae vero differentiae illae sunt quae,
ut superius dictum est, speciem informant substantiamque
perficiunt, hae sunt magis propriae. Eaedem
igitur sicut in divisionem generis, ita etiam in diffinitionem
specierum assumuntur, nunc divisivae, ad
partitionem generis accommodantur. Ita igitur cum
divisivae sint generis aliud constituunt quam erat, in
substantiae vero diffinitione speciei informationem
faciunt: cumque magis propriae et aliud faciant et
<pb n="0119D"/>
specificae sint, eo quod aliud faciunt, divisionibus
aptae sunt: hae vero, qua speciem informant diffinitionibus
accommodatae sunt. Communes autem et
propriae quoniam neque aliud faciunt, sed alteratum,
neque omnino substantiam monstrant, aeque a divisione
ut a diffinitione disjunctae sunt.</p>
<p> <hi>A superioribus rursus inchoanti dicendum est, differentiarum
alias quidem esse separabiles, alias vero inseparabiles.
Moveri enim et quiescere, et sanum esse,
et aegrum, et quaecunque his proxima sunt, separabilia
sunt. At vero aquilum esse, vel simum, vel rationale,
vel irrationale, inseparabilia sunt. Inseparabilium autem,
aliae quidem sunt per se, aliae vero per accidens:
<pb n="0120A"/>
nam rationale per se inest homini et mortale, et disciplinae
esse susceptibile. At vero aquilum esse vel simum,
per accidens et non per se.</hi> </p>
<p>Superius differentias triplici divisione partitus est
dicens, aut communes esse, aut proprias, aut magis
proprias, dehinc easdem alia divisione in duas secuit
partes, dicens has quidem aliud facere, illas vero alteratum.
Nunc tertiam earumdem facit divisionem,
dicens alias esse separabiles, posse autem de unoquoque
cujus multae sunt differentiae, plurimas fieri
divisiones, ut ex ipsa differentiarum natura manifestum
est. Nam si omnis divisio differentiis distribuitur,
quorum multae sunt differentiae, multas etiam divisiones
esse necesse est. Fit autem ut animal dividatur
hoc modo: Animalium alia quidem sunt rationalia,
<pb n="0120B"/>
alia irrationalia. Item alia mortalia, alia immortalia.
Item alia pedes habentia, alia minime. Rursus
alia herbis vescentia, alia carnibus, alia seminibus.
Ita nihil mirum videri debet si multiplex differentiae
est facta partitio, ac primum quidem cum in ternarium
differentiae numerum membra secuisset, communes,
proprias, et magis proprias nuncupavit. Secunda
vero divisio communes et proprias intra nomen
alteratum facientis inclusit, magis proprias vero intra
aliud facientis. Haec vero tertia divisio qua ait differentiarum
alias esse separabiles, alias inseparabiles,
unam quidem ex facientibus alteratum separabilibus
differentiis adjungit, caeteras vero inter separabilis
differentiae vocabulum claudit: unam enim ex alteratum
facientibus, id est propria differentia, et reliqua
quae aliud facere demonstrata est, id est magis propria,
<pb n="0120C"/>
inseparabiles differentiae esse dicuntur, quarum
ita subdivisio fit: inseparabilium differentiarum aliae
sunt per se, aliae per accidens: per se quidem, magis
propriae; secundum accidens vero, propriae: per
se autem aliquid inesse dicitur, quod alicujus substantiam
informat. Si enim idcirco quaelibet species
est, quoniam substantiali differentia constituitur, illa
differentia per se subjecto adest, neque per accidens,
aut per quodlibet aliud medium, sicut per ardorem
solis adhaeret nigredo faciei hominis, sed sui praesentia
speciem quam tuetur informat, ut hominem rationalitas:
homini enim hujusmodi differentia per se
inest, idcirco homo est, quia rationabilitas adest, quae
si discesserit, species hominis non manebit, et has
quidem quae substantiales sunt inseparabiles esse
<pb n="0120D"/>
nullus ignorat. Separari enim a subjecto non poterunt,
nisi interempta sit natura subjecti. Secundum
accidens vero quae inseparabiles differentiae sunt, hae
quae propriae nuncupantur, ut aquilum esse, vel simum,
quae idcirco per accidens nuncupantur, quoniam
jam constitutae speciei extrinsecus accidunt,
nihil subjecti substantiae accommodantes.</p>
<p> <hi>Illae igitur quae per se sunt, in ratione substantiae
accipiuntur, et faciunt aliud: illae vero quae secundum
accidens, nec in substantiae ratione accipiuntur, nec faciunt
aliud, sed alteratum. Et illae quidem quae per se
sunt, non suscipiunt magis et minus: illae vero quae per
accidens, etsi inseparabiles sint, intensionem accipiunt
et remissionem: nam neque genus magis et minus praedicatur
<pb n="0121A"/>
de eo cujus est genus, neque generis differentiae,
secundum quas dividitur: ipsae enim sunt quae
uniuscujusque rationem complent; esse autem unicuique
unum et idem, nec intensionem nec remissionem suscipiens
est, aquilum autem vel simum esse, vel coloratum
aliquo modo, et intenditur et remittitur.</hi> </p>
<p>Differentiis rite partitis earum inter se distantiam
monstrat Porphyrius, atque unam quidem repetit
quam superius dixit. Cum enim tres esse dixisset differentias
communes, proprias, et magis proprias, alteratum
facere dixit proprias, sicut et communes,
aliud vero minime, sed hoc solis magis propriis reservavit,
nunc igitur idem repetit dicens: Quoniam
inseparabiles differentiae quae substantiam monstrant,
id est quae per se subjectis speciebus insunt easque
<pb n="0121B"/>
perficiunt, aliud faciunt: illae vero quae sunt propriae,
id est secundum accidens inseparabiles differentiae,
neque in substantia sunt, neque aliud faciunt, sed
tantum, ut superius dictum est, alteratum. Item alia
distantia est earum differentiarum quae secundum
substantiam sunt, ab his quae accidens: quoniam quae
substantiam monstrant, intendi aut remitti non possunt,
quae vero secundum accidens et intensione
crescunt, et remissione decrescunt: id autem probatur
hoc modo, unicuique rei esse suum neque crescere
neque diminui potest, nam qui homo est humanitatis
suae nec crementa potest, nec decrementa
suscipere. Nam neque ipse plus a se aut minus hodie
vel quolibet alio tempore homo esse potest, nec homo
rursus ab alio homine plus homo potest esse vel
<pb n="0121C"/>
animal. Utrique enim aequaliter animalia, aequaliter
homines esse dicuntur. Quod si unicuique esse suum
nec cremento ampliari potest, nec imminutione decrescere,
quod per id facile monstrari potest: quoniam
quae genera sunt vel species, nulla intensione
vel remissione variantur, non est dubium quin differentiae
quoque, quae uniuscujusque speciei substantiam
informant, nec remissionis detrimenta suscipiant,
nec intensionis augmenta. Itaque substantiales
differentiae neque intensionem, neque remissionem
suscipiunt, hujus causa haec est: Quoniam esse unicuique
unum est, et idem est, et intensionem remissionemque
non suscipit, hujus exemplum sit. Genus
enim dici non potest plus minusve cuilibet esse genus,
omnibus enim genus aequaliter superponitur. Differentiae
<pb n="0121D"/>
quoque quae dividunt genus et informant speciem,
quoniam speciei essentiam complent, nec intensionem
recipiunt, nec remissionem. Quae vero
secundum accidens differentiae sunt inseparabiles, ut
simum esse, vel aquilinum, vel coloratum aliquo
modo, et intensionem suscipiunt et remissionem.
Fieri enim potest ut hic paulo sit nigrior, hic vero
amplius simus sit, ille minus aquilus. At vero quod
non omnes homines aequaliter rationales mortalesque
sint, nec specierum, nec differentiarum natura videtur
admittere.</p>
<p> <hi>Cum igitur tres species differentiae considerentur, et
cum hae quidem sint separabiles, illae vero inseparabiles,
et rursus inseparabilium, hae quidem sint per se, illae
<pb n="0122A"/>
vero per accidens, et rursus earum quae per se sint differentiarum,
aliae quidem sunt, secundum quas dividimus
genera in species: aliae vero secundum quas ea
quae divisa sunt specificantur, ut cum per se differentiae
omnes hujusmodi animalis sint, animati et sensibilis,
rationalis et irrationalis, mortalis et immortalis, ea quidem
quae est animati et sensibilis differentia, constitutiva
est animalis substantiae: est enim animal substantia
animata sensibilis, ea vero quae est mortalis et immortalis
differentia, itemque rationalis et irrationalis, divisivae
sunt animalis differentiae, per eas enim genera in
species dividimus.</hi> </p>
<p>Fit nunc differentiarum plena et suprema divisio,
quae est hujusmodi: differentiarum aliae sunt separabiles,
aliae inseparabiles, inseparabilium aliae sunt
<pb n="0122B"/>
secundum accidens, aliae substantiales. Substantialium
aliae sunt divisivae generis, aliae constitutivae specierum.
Quod vero ait: Cum igitur tres species differentiae
considerentur, ad hoc retulit, quod in prima
differentiarum divisione, partim eas communes dicit
esse, partim proprias, partim magis proprias dixit,
quas rursus tres differentias, alias separabiles esse
monstravit, alias inseparabiles. Separabiles quidem
communes, inseparabiles vero proprias, ac magis
proprias. Inseparabilium vero fecit divisionem dicens,
alias esse secundum accidens, alias secundum substantiam
considerari, et illas esse secundum accidens,
quae propriae nuncupantur: magis proprias vero
secundum substantiam considerari. Earum vero quae
secundum substantiam sunt, subdivisionem facit,
<pb n="0122C"/>
quod aliae earum genus dividant, aliae speciem informent.
Ad cujus rei facilem cognitionem, illa tertii
libri specierum generumque dispositio transcribatur,
sitque primum substantia, sub hac corporeum atque
incorporeum, sub corpore animatum atque inanimatum,
sub animato sensibile atque insensibile, sub
quo animal, sub animali rationale atque irrationale,
sub rationali mortale atque immortale, et sub mortali
species hominis, quae solis deinceps individuis
praeponatur. In hac igitur divisione, omnes hae differentiae
specificae nuncupantur, generum enim specierumque
differentiae sunt: sed generum quidem divisivae,
specierum autem constitutivae, id autem probatur
hoc modo: substantiam quippe corporei atque
incorporei differentiae partiuntur, corporeum vero
<pb n="0122D"/>
animati atque inanimati, animatum sensibilis atque
insensibilis partiuntur. Ita igitur genera substantiales
differentiae partiuntur, et dicuntur generum divisivae.
At vero si eaedem differentiae quae a genere descendentes
genus dividunt, colligantur, et ad unum ad
quod possunt jungi copulentur, species informantur:
nam cum animal substantiae sit species (omnia enim
superiora de inferioribus praedicantur, et quidquid
inferius fuerit, species erit etiam superioris), animatum
tamen atque sensibile quae sunt ejusdem differentiae,
si referantur ad genera divisivae sunt, si ad
speciem, constitutivae fiunt animalis, ejusque substantiam
formant atque constituunt, diffinitionemque
conformant, ut sit animal substantia animata sensibilis.
<pb n="0123A"/>
Substantia quidem est genus, animatum vero
atque sensibile divisivae ejusdem differentiae, constitutivae
animalis. Item animal rationabilitas atque irrationabilitas,
mortalitas atque immortalitas dividit,
sed juncta rationalitas atque mortalitas, quae animalis
divisiva fuerant, fiunt hominis constitutivae, ejusque
perficiunt speciem, atque omnem ejus rationem diffinitionis
informant atque perficiunt. At si irrationabilitas
cum mortalitate jungatur, fiet equus atque
quodlibet animal, quod ratione non utitur. Rationabilitas
vero atque immortalitas copulatae substantiam
Dei informant. Ita igitur eaedem differentiae cum referuntur
ad genera, divisivae generum fiunt. Si vero
ad inferiores species considerentur, informant species,
earumque substantiam convenienti copulatione
<pb n="0123B"/>
constituunt. In hoc quaesitum est, quemadmodum
dicerentur esse hae differentiae specierum constitutivae,
cum irrationabilis differentia atque immortalis
nullam speciem videantur efficere. Respondemus primum
quidem placere Aristoteli, coelestia corpora
animata non esse. Quod vero animatum non sit, animal
esse non posse: quod vero non sit animal, nec
rationale esse concedi, sed eadem corpora propter
simplicitatem et perpetuitatem motus aeterna esse
confirmat. Est igitur aliquid quod ex duabus his differentiis
conficiatur, irrationabili scilicet atque immortali.
Quod si magis concedendum Platoni est, et coelestia
corpora animata esse credendum, nullum quidem
his differentiis potest esse subjectum. Quidquid
enim irrationabile est corruptioni subjacens et generationi,
<pb n="0123C"/>
immortale esse non poterit. Sed tamen hae
differentiae, quoniam in substantialium differentiarum
numero sunt, si jungi ullo modo potuissent, earum
naturam et speciem quoque possent efficere: atque
ut intelligatur quae sit haec potentia efficiendae substantiae
specieique formandae, respiciamus ad proprias
atque communes, quae tametsi jungantur, speciem
substantiamque nulla ratione constituunt. Si
quis enim loquatur ambulans, quae sunt duae communes
differentiae, vel si longus ac albus, num idcirco
eisdem ejus substantia constituitur? minime.
Cur? Quia non ejusdem sunt generis, quae alicujus
possunt constituere et conformare substantiam: ita
igitur hae, id est irrationale atque immortale, etiamsi
subjectum aliquod substantiae habere non possunt,
<pb n="0123D"/>
possent tamen substantiam efficere, si ullo modo
jungi copularique potuissent. Praeterea irrationale
junctum cum mortali substantiam pecudis facit. Est
igitur constitutiva irrationalis differentia. Item immortale
atque rationale conjuncta, efficiunt Deum.
Est igitur immortale quod speciem format. Quod si
inter se jungi nequeunt, non idcirco quod in natura
eorum est, abrogatur.</p>
<p> <hi>Sed hae quidem quae divisivae sunt differentiae generum,
completivae fiunt et constitutivae specierum: dividitur
enim animal rationali et irrationali differentia, et
rursus mortali et immortali differentia; sed eae quae
sunt rationalis differentiae et mortalis, constitutivae sunt
hominis, rationalis vero et immortalis, Dei: illae vero
<pb n="0124A"/>
quae sunt irrationalis et mortalis, irrationabilium animalium.
Sic et suprema substantia, cum divisiva sit
animati et inanimati differentia, sensibili et insensibili,
animata et sensibilis congregatae ad substantiam, animal
perfecerunt, animata vero et insensibilis perfecerunt
plantam.</hi> </p>
<p>Geminum differentiarum usum esse demonstrat,
unum quidem quo genera dividuntur, alium quo species
informantur: neque enim hoc solum differentiae
faciunt, ut genera partiantur, verumetiam dum genera
dividunt, species in quas genera deducuntur
efficiunt. Itaque quae divisae sunt generum, fiunt constitutivae
specierum, hujusque illud exemplum est,
quod ipse subjecit: animalis quippe differentiae sunt
divisivae, rationale atque irrationale, mortale atque
<pb n="0124B"/>
immortale, his enim praedicatio dividitur animalis.
Omne enim quod animal est, aut rationale, aut irrationale,
aut mortale, aut immortale est. Sed istae
differentiae quae dividunt genus quod est animal, speciei
substantiam formamque constituunt. Nam cum
sit homo animal, efficitur rationali mortalique differentiis,
quae dudum animal partiebantur. Item cum
sit equus animal, irrationali mortalique differentiis
constituitur, quae dudum animal dividebant. Deus
autem cum sit animal, ut de sole dicamus, rationali
immortalique efficitur differentiis, quas dividere genus
habita partitio paulo monstravit. Sed hic (ut diximus)
Deum corporeum intelligi oportet, ut solem
et coelum caeteraque hujusmodi, quae cum animata et
rationabilia Plato esse confirmat, tum in deorum vocabulum
<pb n="0124C"/>
antiquitatis veneratione probantur assumpta,
de primo quoque genere, id est substantia demonstrantur
venire differentiae. Nam cum ejus divisivae
sint differentiae animatum atque inanimatum,
sensibile atque insensibile, junctae differentiae sensibilis
atque animati efficiunt substantiam animatam
atque sensibilem, quod est animal. Jure igitur dictum
est quae divisivae sunt differentiae generum, easdem
constitutivas esse specierum.</p>
<p> <hi>Quoniam ergo eaedem aliquo modo acceptae fiunt constitutivae,
aliquo modo autem divisivae, omnes specificae
dicuntur: et his maxime opus est ad divisiones generum
et diffinitiones specierum, sed non his quae secundum
accidens inseparabiles, nec magis his, quae sunt separabiles.</hi> </p>
<p>
          <pb n="0124D"/>Omnes a genere differentias procedentes genus
ipsum a quo procedunt, dividere nullus ignorat. Ipsae
autem quae dividunt genus, si ad posteriores species
applicentur, informant substantias earum, easque
perficiunt. Eaedem igitur quae sunt constitutivae specierum,
eaedem sunt divisibiles generum, alio tamen
modo atque alio consideratae, ut si relatae quidem ad
genus in contrariam divisionem spectentur, divisibiles
generis inveniuntur. Si vero junctae aliquid efficere
possunt, specierum constitutivae sunt. Quae cum ita
sint, hae differentiae quae genus dividunt, rectissime
divisivae nominantur: quae enim constituunt speciem
specificae nuncupantur, sed constituunt speciem hae
differentiae quae sunt generis divisivae. Igitur eaedem
<pb n="0125A"/>
quae sunt specierum constitutivae, specificae nuncupantur:
quare quae generum divisivae, et quae specierum
constitutivae sunt, jure specificae nuncupantur.
Has igitur in divisione generis et in diffinitione specierum
accipi oportere, manifestum est: quoniam
enim divisivae sunt, per eas dividi oportet genus:
quoniam autem constitutivae, per eas species diffiniri,
quibus enim unumquodque constituitur, hisdem etiam
diffinitur. Constituitur autem species per differentias
generis divisivas, quae sunt specificae. Jure igitur hae
specificae solae, et in generis divisione, et in specierum
diffinitione ponuntur, et de specificis quidem
haec ratio est. De his autem quae vel separabilia, vel
inseparabilia continent accidentia, nihil in generum
divisione, vel in diffinitione specierum poterit assumi,
<pb n="0125B"/>
idcirco quoniam quae divisibiles sunt, substantiam
generis dividunt: et quae constitutivae sunt, substantiam
speciei constituunt: quae vero sunt inseparabilia
accidentia, nullius speciei substantiam informant;
unde fit ut multo minus separabilia accidentia ad divisionem
generum vel specierum diffinitiones accommodentur.
Omnino enim dissimiles sunt substantialibus
differentiis. Nam inseparabilia accidentia hoc
fortasse habent commune cum specificis, hoc est
cum substantialibus differentiis, quod aeque subjectum
non relinquunt, sicut nec specificae differentiae. Separabilia
autem accidentia, nec hoc quidem: separari
enim possunt non tantum potestate et mentis ratiocinatione,
sed actus etiam praesentia, et omnino veniendi
vel discedendi varietatibus permutantur.</p>
<p>
          <pb n="0125C"/> <hi>Quas etiam determinantes dicunt: Differentia est qua
abundat species a genere. Homo enim ab animali plus
habet rationale et mortale: animal enim ipsum nihil
horum est, nam unde haberent species differentias? nec
enim omnes oppositas habet, namque idem simul habebit
oppositas, sed quemadmodum probant, potestate
quidem habet omnes differentias sub se, actu vero nullam.
Et sic nec ex his quae non sunt, aliquid fit, nec in
eodem simul opposita erunt.</hi> </p>
<p>Specificas differentias diffinitione concludit, dicens
substantiales differentias a quibusdam tali descriptionis
ratione diffiniri. Differentia specifica est qua abundat
species a genere, fit enim genus animal, species
homo; habet igitur homo differentias in se, quae ipsum
constituunt rationale atque mortale: omnis enim
<pb n="0125D"/>
species constitutivas formae suae differentias in se retinet,
nec praeter illas esse potest, quarum congregatione
perfecta est. Si igitur animal quidem solum
genus est, homo vero est animal rationale mortale,
plus habet homo ab animali id quod rationale est
atque mortale. Quo igitur abundat species a genere,
id est quo superat genus, et quo plus habet a genere,
hoc est specifica differentia? Sed huic diffinitioni
quaedam quaestio videtur occurrere, habens principium
ex duabus propositionibus per se notis: una
quidem, quoniam duo contraria in eodem esse non
possunt: alia vero, quoniam ex nihilo nihil fit. Nam
neque contraria pati sese possunt, ut in eodem simul
sint, nec aliquid ex nihilo fieri potest: omne enim
<pb n="0126A"/>
quod fit, habet aliquid unde effici possit atque formari.
Quae propositiones talem faciunt quaestionem:
dictum est differentiam esse id qua plus habet species
a genere. Quid igitur? dicendumne est, genus eas
differentias, quas habet species non habere; et unde
habebit species differentias quas genus non habet?
nisi enim sit unde veniant, differentiae in speciem venire
non possunt: quod si genus has differentias non
habet, species autem habet, videntur ex nihilo differentiae
in speciem convenisse, et factum esse aliquid
ex nihilo, quod fieri non posse superius dicta propositio
monstravit: quod si differentias omnes genus
continet, differentiae autem in contraria dissolvuntur,
fiet ut rationabilitatem atque irrationabilitatem, mortalitatem
atque immortalitatem simul habeat animal,
<pb n="0126B"/>
quod est genus, et erunt in eodem bina contraria,
quod fieri non potest. Neque enim in corpore solet
esse alia pars alba, alia nigra, ita fieri in genere potest:
genus enim per se consideratum partes non
habet, nisi ad species referatur: quidquid igitur habet,
non partibus, sed tota sui magnitudine retinebit.
Nec illud dubium est quin in partibus suis genus
habeat contrarietates, ut animal in homine habet
rationabilitatem, in bove vero contrarium. Sed nunc
non de speciebus quaerimus de quibus constat quod
dictum est, sed an ipsum per se genus eas differentias,
quas habent species, habere possit, atque intra
suae substantiae ambitum continere: hanc igitur quaestionem
tali ratione dissolvimus: Potest quidlibet id
quod est non esse, sed alio modo esse, alio vero non
<pb n="0126C"/>
esse, ut Socrates cum stat, et sedet et non sedet, sedet
quidem potestate, actu vero non sedet. Cum enim
stat, manifestum est eum non agere sessionem, sed
potius standi immobilitatem. Sed rursus cum stat,
sedet, non quia jam sedet, sed quia sedere potest;
ita actu quidem non sedet, potestate vero sedet. Et
ovum animal est, et non est animal: non est quidem
animal actu, adhuc namque ovum est, nec in animalis
processit vivificationem, sed idem est tantum animal
potestate: quia potest effici animal, cum formam
ac speciem vivificationis acceperit. Ita igitur genus
habet has differentias et non habet, non habet quidem
actu, sed habet potestate. Si enim ipsum per se
animal consideretur, differentias non habet. Si autem
ad species reducatur, habere potest, sed distributim,
<pb n="0126D"/>
atque ut ejus speciebus separatim nihil possit evenire
contrarium. Ita ipsum genus si per se consideretur
differentiis caret: quod si ad species referatur per
distributas species, velut in partibus suis contraria
retinebit, atque ita nec ex nihilo venerunt differentiae
quas genus retinet potestate, nec utraque contraria
in eodem sunt, cum contrarias differentias in eo
quod dicitur genus, actu non habeat: impossibilitas
enim ejus propositionis quae dicit contraria in eodem
esse non posse, in eo consistit quod contraria actu in
eodem esse non possunt. Nam potestate, et non actu
duo contraria in eodem esse nihil impedit. Quae vero
nos contraria diximus, Porphyrius opposita nuncupavit.
Est enim genus contrarii oppositum: omnia
<pb n="0127A"/>
enim contraria, si sibimetipsis considerentur, opposita
sunt.</p>
<p> <hi>Definiunt autem et hoc modo: Differentia est quae
de pluribus et differentibus specie in eo quod quale sit
praedicatur: rationale enim et mortale de homine praedicatum
in eo quod quale est homo dicitur, sed non in
eo quod quid est: quidnam enim est homo interrogatis
nobis, conveniens est dicere, animal: quale autem requisiti,
rationale et mortale, convenienter assignabimus.</hi> </p>
<p>Tres sunt interrogationes ad quas genus, species,
differentia, proprium, atque accidens respondetur,
hae autem sunt: quid sit, quale sit, quomodo se habet.
Nam si quis interroget quid est Socrates, respondere
per genus ac speciem convenit aut animal, aut
<pb n="0127B"/>
homo. Si quis quomodo se habeat Socrates interroget,
jure accidens respondetur, id est aut sedet aut
legit, et caetera. Si quis vero qualis sit Socrates interroget,
aut differentia, aut proprium, aut accidens
respondebitur, id est vel rationalis, vel risibilis, vel
calvus. Sed in proprio quidem illa est observatio
quod illud proprium dici potest, quod de una specie
praedicatur: accidens vero tale est quod qualitatem
designat quae non substantiam significat. Differentia
vero talis est, quae substantiam demonstret. Interroganti
igitur qualis unaquaeque res sit, si volumus
reddere substantiae qualitatem differentiam praedicamus.
Quae differentia nunquam de una tantum specie
praedicatur, ut mortale vel rationale, sed de pluribus.
Quod igitur de pluribus speciebus inter se differentibus
<pb n="0127C"/>
praedicatur ad eam interrogationem, quae quale
sit id de quo quaeritur interrogat, ea est differentia,
cujus talem posuit diffinitionem: Differentia est quod
de pluribus specie differentibus in eo quod quale
quid sit praedicatur; cujus diffinitionis causam rationemque
pertractans ait:</p>
<p> <hi>Rebus enim ex materia et forma constantibus, vel ad
similitudinem proportionemque materiae et formae constitutionem
habentibus, quemadmodum statua ex materia
quidem est aerae, forma autem figura: sic et homo
communis et specialis, ex materia quidem proportionabiliter
consistit genere: ex forma autem differentia, totum
autem hoc animal rationale mortale, homo est,
quemadmodum statua.</hi> </p>
<p>Dixit superius differentias esse quae in qualitate
<pb n="0127D"/>
speciei praedicarentur: nunc autem causas exsequitur,
cur speciei qualitas differentia sit: Omnes, inquit,
res vel ex materia formaque consistunt, vel ad similitudinem
materiae atque formae substantiam sortiuntur.
Ex materia quidem formaque subsistunt omnia
quaecunque sunt corporalia. Nisi enim sit subjectum
corpus quod suscipiat formam, nihil omnino esse
potest. Si enim lapides non fuissent tanti, muri parietesque
non essent. Si lignum non fuisset, omnino
nec mensa quidem, quae ex ligni materia est, esse
potuisset. Igitur supposita materia ac praejacente cum
ipsam figura supervenerit, fit quaelibet illa res corporea
ex materia formaque subsistens: ut Achillis
statua ex aeris materia, et ex ipsius Achillis figura
<pb n="0128A"/>
perficitur. Atque ea quidem quae corporea sunt, manifestum
est ex materia formaque subsistere: ea vero
quae sunt incorporalia, ad similitudinem materiae
atque formae habent superpositas priores antiquioresque
naturas, super quas differentiae venientes efficiunt
aliquid, quod eodem modo sicut corpus, tanquam ex
materia ac figura consistere videatur, ut in genere ac
specie, additis generi differentiis species effecta est.
Ut igitur est in Achillis statua, aes quidem materia
est, forma vero Achillis qualitas, et quaedam figura,
ex quibus efficitur Achillis statua, quae subjecta sensibus
capitur: ita etiam in specie quae est homo,
materia quidem ejus genus est quod est animal, cui
superveniens qualitas rationalis, animal rationale, id
est speciem facit. Igitur speciei materia quaedam est
<pb n="0128B"/>
genus: forma vero, quasi qualitatis differentia. Quod
est igitur in statua aes, hoc est in specie genus: quod
in statua figura conformans, id in specie differentia.
Quod in statua est ipsa statua, quae ex aere figuraque
conformatur, id in specie est ipsa species, quae ex
genere differentiaque conjungitur. Quod si materia
quaedam speciei genus est, forma autem differentia:
omnis vero forma qualitas est, jure omnis differentia
qualitas appellatur. Quae cum ita sint, jure in eo quod
quale sit interrogantibus respondetur.</p>
<p> <hi>Describunt autem hujusmodi differentias, et hoc
modo: Differentia est quod est aptum natum dividere
ea quae sub eodem genere sunt: rationale enim et irrationale,
hominem et equum quae sub eodem genere
sunt animali dividunt.</hi> </p>
<p>
          <pb n="0128C"/>Haec quidem diffinitio cum sit usitata et ante oculos
exposita: eam tamen exempli insuper luce reseravit.
Omnes enim differentiae idcirco differentiae
nuncupantur, quia species a se differre faciunt, quas
unum genus includit, ut homo atque equus propriis
discrepant differentiis: nam sicut homo animal est,
ita etiam equus, ergo secundum genus nullo modo
distant. Quae igitur secundum genus nullo modo discrepant,
ea differentiis distribuuntur. Additum enim
rationale quidem homini, irrationale vero equo,
equus atque homo quae sub eodem fuerant genere,
distribuuntur et discrepant, additis scilicet differentiis.</p>
<p> <hi>Assignant etiam hoc modo: differentia est, qua differunt
a se singula, namque homo et equus secundum
<pb n="0128D"/>
genus non differunt. Sumus enim animalia nos et irrationabilia,
sed additum rationale disjunxit nos ab illis:
rationales quoque sumus et nos et dii, sed mortale appositum
disjunxit nos ab illis.</hi> </p>
<p>Vitiosa ratione et non sana quod vult explicat diffinitio
quorumdam. Id enim dicit esse differentiam,
qua unaquaeque res ab alia distat, in qua diffinitione
nihil interest quod ita dixit, an ita concludat:
Differentia est id quod est ipsa differentia; etenim
differentiae nomine in ejusdem differentiae usus est
diffinitione dicens: Differentia est qua differunt a se
singula. Quod si adhuc differentia nescitur, nisi diffinitione
clarescat, differre quoque quid sit quomodo
possumus agnoscere? ita nihil amplius attulit ad
<pb n="0129A"/>
agnitionem, qui differentiae nomine in ejusdem usus
est diffinitione. Est autem communis et vaga nec includens
substantiales differentias, sed quaslibet etiam
accidentales hoc modo: Differentia est qua a se differunt
singula; quae enim genere sunt eadem, differentia
discrepant: ut cum homo atque equus idem
sint in animalis genere, quoniam utraque sunt animalia,
differunt tamen differentia rationali: et cum
dii atque homines sub rationalitate sint positi, differunt
tamen mortalitate. Rationabile igitur hominis
ad equum differentia est, mortale hominis ad Deum,
atque hoc quidem modo substantiales differentiae
colliguntur. Quod si Socrates sedeat, Plato vero ambulet,
erit differentia sessio vel ambulatio, quae substantialis
non est. Namque istam quoque differentiam
<pb n="0129B"/>
diffinitio videtur includere cum dicit, differentia est
qua differunt a se singula; quomodocunque enim
Socrates a Platone distiterit? nullo autem alio modo
distare ab illo nisi accidentibus potest. Id erit differentia
secundum superioris terminum diffinitionis,
quam rem scilicet viderunt etiam hi qui diffinitionis
hujus vagum communemque finem reprehendentes
certae conclusionis terminum subjecerunt.</p>
<p> <hi>Interius autem perscrutantes differentiam dicunt,
non quodlibet dividens ea quae sub eodem genere sunt
esse differentiam, sed quod ad esse conducit, et quod est
pars ejus, et quod est esse rei. Neque enim quod aptum
natum est navigare, erit hominis differentia, etsi proprium
sit hominis. Dicimus enim animalium haec quidem
apta esse ad navigandum, illa vero minime, dividentes
<pb n="0129C"/>
hominem ab aliis: sed aptum esse ad navigandum,
non erit completivum substantiae, nec ejus pars,
sed aptitudo quaedam solum. Idcirco quia non est talis
differentia, quales sunt differentiae quae specificae dicuntur,
erunt ergo specificae differentiae, quaecunque
alteram faciunt speciem, et quaecunque in eo quod quid
est esse rei accipiuntur. Ac de differentiis quidem ista
sufficiant.</hi> </p>
<p>Sensus propositionis hujusmodi est: Quoniam superius
dixit determinasse quosdam differentiam esse
qua a se singula discreparent, ait alios diligentius
de differentia perscrutantes, non fuisse arbitratos
recte esse superius propositam diffinitionem. Neque
enim omnia quaecunque sub eodem posita genere
differre faciunt differentiae de quibus nunc tractatur,
<pb n="0129D"/>
id est specificae nominari queunt. Plures enim sunt
quae ita dividunt species sub uno genere positas, ut
tamen eorum substantiam minime conforment: quia
non videntur esse differentiae specificae, nisi illae tantum
quae ad id quod est esse proficiunt, id est hae
quae in diffinitionibus alicujus partes ponuntur: hae
autem sunt, ut rationale hominis. Nam substantiam
hominis conformat, et ad esse hominis proficit, et
diffinitionis ejus pars est: ergo nisi ad id quod est
esse conducit, et ejus quod est esse rei pars sit, specifica
differentia nullo modo poterit nuncupari. Quid
est autem esse rei nihil aliud nisi diffinitio. Unicuique
enim rei interrogatae quid est, si quis quod est
esse monstrare voluerit, diffinitionem dicit. Ergo si
<pb n="0130A"/>
quid diffinitionis pars fuerit, ejus erit pars quae
uniuscujusque rei quid esse sit designet. Diffinitio
est quidem quae quid una quaeque res sit, ostendit
ac profert, demonstraturque quod unicuique rei sit
esse per diffinitionis assignationem. Illae vero differentiae
quae non ad substantiam conducunt, sed quoddam
extrinsecus accidens afferunt, specificae non dicuntur,
licet sub eodem genere positas species faciant
discrepare: ut si quis hominis atque equi hanc differentiam
dicat aptum esse ad navigandum homo autem
aptus est ad navigandum, equus vero minime:
et cum sit equus atque homo sub eodem genere animalis,
addita differentia, aptum esse ad navigandum,
equum distinxit ab homine. Sed aptum esse ad navigandum
non est hujusmodi, quod possit hominis
<pb n="0130B"/>
formare substantiam sicut rationale, quae est substantialis
qualitas, sed tantum quamdam quodammodo
aptitudinem monstrat, et ad faciendum aliquid vel
non faciendum opportunitatem, idcirco igitur specifica
differentia non dicitur. Quo fit ut non omnis
differentia quae sub eodem genere positas species
distribuit, specifica esse possit, sed ea tantum quae
ad substantiam speciei proficit, et quae in parte diffinitionis
accipitur. Concludit igitur eas esse specificas
differentias quae alteras a se species differre faciunt
per distantias substantiales: nam si unicuique id est
esse, quodcunque substantialiter fuere, quaecunque
differentiae substantialiter diversae sunt, et illas species
quibus adsunt omni substantia faciunt alias ac
discrepantes, atque hae in diffinitionis parte sumuntur,
<pb n="0130C"/>
nam si diffinitio substantiam monstrat, et substantiales
differentiae species efficiunt, substantiales differentiae
partes sunt diffinitionum.
</p>
      </div1>

<div1>
        <head>DE PROPRIO.</head>
<p> <hi>Proprium vero quadrifariam dividunt: nam et id
quod soli alicui speciei accidit, et si non omni, proprium
est: ut homini esse medicum vel geometram. Et quod
omni accidit, et si non soli, quemadmodum homini esse
bipedem. Et quod soli et omni et aliquando, ut homini
in senectute canescere. Et quod soli et omni et semper,
quemadmodum homini esse risibile: nam etsi non rideat
semper, tamen risibilis dicitur, non quod semper rideat,
sed quod semper aptus natus sit ad ridendum, hoc autem
ei semper naturale est, ut et equo hinnibile. Haec
autem nominantur vere propria, quoniam convertuntur:
<pb n="0130D"/>
quidquid enim est equus hinnibile est, et quidquid hinnibile,
equus.</hi> </p>
<p>Superius dictum est omnia propria ex accidentium
genere descendere. Quidquid enim de aliquo praedicatur
aut substantiam informat, aut secundum accidens
inest. Nihil vero est quod cujuslibet rei substantiam
monstret nisi genus, species, et differentia
Genus quidem et differentia, speciei: species vero
individuorum. Quidquid ergo reliquum est in accidentium
numero ponitur. Sed quoniam ipsa accidentia
habent inter se aliquam differentiam, idcirco alia
quidem propria, alia priore atque antiquiore nomine
accidentia nuncupantur, et de accidentibus paulo
post. Nunc de propriis quae quadrifariam dividuntur,
<pb n="0131A"/>
non tanquam genus aliquod proprium in quatuor
species dividi secarique possit, sed hoc quod ait dividunt,
ita intelligendum est tanquam si diceret nuncupant,
id est proprium quadrifariam dicunt, cujus
quadrifariae appellationis significationes enumerat, ut
quae sit conveniens et congrua nuncupatio proprietatis
ostendat. Dicit ergo quod proprium primo est, accidens
quod ita uni speciei adest, ut tamen nullo modo
coaequetur ei, sed infra subsistat ac maneat, ut hominis
dicitur proprium medicum esse, idcirco quod
nulli animalium inesse potest. Nec illud attendendum
an hoc de omni homine praedicari possit, sed illud
tantum quod de nullo alio nisi de homine dici potest,
medicum esse. Et haec quidem significatio proprii
dicitur esse soli, etiamsi non omni. Soli enim speciei,
<pb n="0131B"/>
etiamsi non omni coaequatur, ut homini medicum
esse, soli quidem inest homini, sed non omnibus hominibus
ad scientiam adest. Aliud proprium est quod
huic econtrario dicitur omni etiam non soli, quod
hujusmodi est, ut omnem quidem speciem contineat
eamque transcendat. Et quoniam quidem nihil est ex
subjectis speciei quod illo proprio non utatur dicimus
omni. Quoniam vero transcendit in alias, dicimus
non soli, hoc hujusmodi est quale homini esse bipedem.
Proprium enim est hominis esse bipedem. Omnis
enim homo bipes est etiamsi non solus, aves enim et
bipedes sunt. Geminae igitur significationes proprii
quae superius dictae sunt habent aliquid minus; prima
quidem quod non omni, secunda vero quod non soli,
quas si jungimus, facimus omni et soli. Sed dempsimus
<pb n="0131C"/>
aliquid secundum tempus, si ei adjiciatur aliquando,
ut sit haec tertia proprii nuncupatio, omni et
soli, sed aliquando, ut est in senectute canescere, vel
in juventute pubescere: omni enim homini adest in
juventute pubescere, et in senectute canescere et soli.
Pubescere enim solius est hominis, sed aliquando,
neque enim in omni tempore, sed in sola tantum juventute.
Haec igitur determinatio proprii in eo quidem
quod omni, et soli inest, absoluta est, sed ex eo
minus aliquid contrahit, cum dicimus aliquando,
quod si auferamus, fit proprii integra et simplex significatio
hoc modo: proprium est quod omni, et
soli, et semper adest, ut homini risibile, equo hinnibile.
Omnis enim homo, et solus homo risibilis est
et semper, similiter et equus hinnibile. Neque illud
<pb n="0131D"/>
nos ulla dubitatione perturbet quod semper homo
non rideat: non enim ridere proprium est homini,
sed risibile, quod non in actu, sed in potestate consistit;
ergo etiamsi non rideat, quia ridere tamen
possit, soli et omni homini semper adesse dicitur,
et convenienter proprium nuncupatur. Nam si actu
separetur a specie potestate nulla ratione disjungitur.
Quatuor igitur significationes proprii dixit. Nam prima
quidem est quando accidens ita subjectae speciei
adest, ut soli ei adsit, etiamsi non omni, ut homini
medicina. Secunda vero cum soli quidem non adest,
omni vero semper adjungitur, ut homini esse bipedem.
Tertia vero cum omni et soli, sed aliquando,
ut homini in juventute pubescere. Quarta cum omni,
<pb n="0132A"/>
et soli, et semper adest, ut esse risibile. Atque ideo
caetera quidem converti non possunt. Neque enim
coaequatur quod soli, sed non omni speciei adest.
Species quidem de ipso dici potest, ipsum vero de
specie minime. Qui enim medicus est, potest dici
homo. Homo vero qui est, medicus etiam non dicitur.
Rursum quod ita est alii proprium, ut omni adsit
etiamsi non soli, ipsum quidem de specie praedicari
potest, species vero de eo minime. Nam bipes praedicari
de homine potest, homo vero de bipede nullo
modo. Rursus quod ita adest, ut omni, et soli, sed
aliquando adsit, quoniam de tempore habet aliquid
diminutum, nec simpliciter adest, reciprocari non
poterit. Possumus enim dicere, omnis qui pubescit
homo est, non tamen dicimus, omnis qui est homo
<pb n="0132B"/>
pubescit: potest enim minime ad juventutem venire,
atque ideo nec pubescere (nisi forte non sit pubescere
hominis proprium), sed in juventute pubescere solummodo.
Aut etiam cum nondum est in juventute,
aut etiam praeteriit, tamen sit ei proprium non tale
quale tunc fieri potest, cum praeter juventutem est,
sed quale cum in juventute consistit, atque ideo hoc
quod non in omne tempus tenditur, etiamsi tale est
quod omni speciei adsit, quod tamen in tempus aliquod
differatur, integrum atque absolutum proprium
esse non dicitur. Quartum est quod ita adest, ut et
solam teneat speciem, et ut omni adsit, et absolutum
sit a temporis conditione, ut risibile quod a superiori
plurimum distat, nam quod risibile est, semper ridere
potest. Rursus qui potest in juventute pubescere,
<pb n="0132C"/>
cum ipsa juventus non sit semper, non ei adest,
semper ut in juventute pubescat: haec autem quarta
proprii significatio quam nulla temporis diffinitio constringit,
absoluta est, atque ideo etiam convertitur,
et de se invicem proprium atque species praedicantur:
homo enim omnis risibilis est, et omne risibile
homo.
</p>
      </div1>

<div1>
        <head>DE ACCIDENTI.</head>
<p> <hi>Accidens est quod adest et abest, praeter subjecti corruptionem.
Dividitur autem in duo, in separabile et in
inseparabile. Separabile enim accidens est dormire: nigrum
vero esse, inseparabiliter corvo et Aethiopi accidit:
potest autem intelligi, et corvus albus, et Aethiops
nitens candore praeter subjecti corruptionem. Diffinitur
autem sic quoque: accidens est quod contingit eidem
<pb n="0132D"/>
inesse vel non inesse, et quod neque genus est, neque
species, neque differentia, neque proprium, semper autem
est in subjecto subsistens. Omnibus igitur determinatis
quae proposita sunt: dico autem genere, specie,
differentia, proprio, et accidente, dicendum est quae
sint ipsis communia, et quae propria.</hi> </p>
<p>Quoniam, ut superius dictum est, omnia quae de
aliquo praedicantur, vel substantialiter vel accidentaliter
dicuntur. Cumque ea quae substantialiter praedicantur,
ejus de quo dicuntur substantiam diffinitionemque
contineant, et sint eo antiquiora atque majora
quod ex substantialibus praedicatis efficitur: cumque
ea quae substantialiter dicuntur pereunt, necesse est
ut simul etiam ea interimantur, quorum naturam,
<pb n="0133A"/>
substantiamque formabant: quae cum ita sint, necesse
est ut quae accidentaliter dicuntur, quoniam
substantiam minime informant, et adesse et abesse
possint praeter subjecti corruptionem. Ea enim tantum
cum absunt subjectum corrumpere possunt, quae
efficiunt atque conformant quae sunt substantialia:
quae vero non efficiunt substantiam, ut accidentia,
ea cum adsunt, vel absunt, nec informant substantiam
nec corrumpunt. Est igitur accidens quod adest
et abest praeter subjecti corruptionem. Id autem dividitur
in duas partes. Accidens enim aliud est separabile,
aliud inseparabile. Separabile quidem, ut
dormire, sedere. Inseparabile vero Aethiopi atque
corvo, color niger. In qua re talis oritur dubitatio,
ita enim est diffinitum: accidens est quod adest et
<pb n="0133B"/>
abest praeter subjecti corruptionem. Idem tamen accidens
aliquando inseparabile dicitur: quod si inseparabile
est, abesse non poterit. Frustra igitur positum
est accidens esse quod adesse, et abesse possit,
cum sint quaedam accidentia, quae a subjecto non valeant
separari. Sed fit saepe ut quae actu disjungi non
valeant, mente et cogitatione separentur. Sed si
animi ratione disjunctae qualitates a subjectis non ea
perimunt, sed in sua substantia permanent, atque
perdurant, accidentes esse intelliguntur. Age igitur
quoniam Aethiopi color niger auferri non potest,
animo eum et cogitatione separemus, erit igitur color
albus Aethiopi. Num idcirco species consumptae sunt?
Minime. Item etiam corvus, si ab eo colorem nigrum
imaginatione separemus, permanet tamen avis, nec
<pb n="0134A"/>
interiit species: ergo quod dictum est adesse et abesse,
non re, sed animo intelligendum est, alioqui et
substantialia quae omnino separari non possunt, saepe
animo et cogitatione disjungimus, ut si ab homine
rationabilitatem auferamus, quam licet actu separare
non possumus, tamen si animi imaginatione disjungimus,
statim perit hominis species, quod idem in
accidentibus non fit. Sublato enim accidenti cogitatione,
species manet. Est quoque alia accidentis
diffinitio caeterorum omnium privatione, ut id dicatur
accidens quod neque genus sit, neque species, neque
differentia, neque proprium, quae diffinitio plurimum
vaga est valdeque communis. Sic enim etiam genus
diffiniri potest, quod neque species, neque differentia,
neque proprium sit, nec accidens: eodem quoque
<pb n="0134B"/>
modo species ac differentia atque proprium. Cum
autem eadem similitudine definitionis plurima definiri
queunt, non est terminans et circumclusa descriptio,
praesertim cum longe sit ab definitionis integritate
sejunctum, quod cujuslibet rei formam aliarum
rerum negatione demonstrat. Quibus omnibus
expeditis, id est genere, specie, differentia, proprio
atque accidenti, descriptisque eorum terminis quantum
postulabat institutionis brevitas, ea ipsa communiter
pertractanda persequitur, ut quas inter se
habeant differentias haec quinque, de quibus superius
disputatum est, quasve communiones mediocri consideratione
demonstret, ut non solum quae ipsa sint,
verum etiam quemadmodum ipsa inter se comparentur,
appareat.
</p>
      </div1>

<div1>
        <head>LIBER QUINTUS.</head>

<pb n="0133"/>
<p>
          <pb n="0133C"/>Expeditis per se omnibus quae proposuit, et quantum
in uniuscujusque consideratione poterat, ad
scientiae terminum breviter adductis, nunc jam non
de singulorum natura, id est vel generis, vel differentiae,
vel speciei, vel proprii, vel accidentis, sed
de ad se invicem relatione pertractat. Nam quia communiones
ac differentias rerum colligit, non ut sunt
per se res illae considerat, sed ad alias qualiter comparentur.
Id autem duplici modo fit, vel similitudine
dum retractat communitates, vel dissimilitudine dum
differentias: quae cum ita sint, nos quoque (ut adhuc
fecimus) propter planiorem intellectum philosophi
vestigia persequentes, ordiemur de his communitatibus
quae adsunt generi, speciei differentiae, proprio,
atque accidenti.</p>
<p>
          <pb n="0133D"/> <hi>Cum igitur omnibus est de pluribus praedicari. Sed
genus quidem de omnibus sub se speciebus et de individuis,
similiter et differentia praedicatur, species vero
de his quae sub ipsa sunt individuis: at proprium, et
de specie cujus est proprium, et de his quae sub ea specie
sunt individuis. Accidens autem, et de speciebus, et
de individuis: namque animal et de equis, et de bobus
praedicatur, quae sunt species, et de hoc equo, et de
hoc bove, quae sunt individua. Irrationale vero de equis
et bobus, et de his qui sunt particulares praedicatur.
<pb n="0134C"/>
Homo praeterea de his qui sunt particulares, praedicatur.
Risibile quoque et de homine, et de his qui sunt
particulares, praedicatur. Nigrum postremo de corvo et
ebeno, et de his qui sunt particulares, quod est accidens
inseparabile. Item moveri de homine et de equo,
et de his qui sunt particulares, quod est accidens separabile,
sed principaliter quidem de individuis, secundario
vero et de his quae continent individua praedicatur.</hi> </p>
<p>Antequam singulorum ad unumquodque habitudinem
tractet, illam prius respicit, quam omnes ad se
invicem habere videntur: haec autem est una communio
quae propositarum quinque rerum numerum
pluralitate praedicationis includit, omnia enim de
pluribus praedicantur; in hoc ergo sibi cuncta communicant,
nam et genus de pluribus praedicatur,
<pb n="0134D"/>
itemque species ac differentia, et proprium, atque
accidens: quae cum ita sint, est eorum una atque
indiscreta communio de pluribus praedicari. Designat
autem Porphyrius ipsam de pluribus praedicationem,
quemadmodum in singulis fiat, et unumquodque
propositorum de quibus pluribus praedicetur ostendit.
Ait enim genus quidem de pluribus praedicari, id
est speciebus ac specierum individuis, ut animal praedicatur
de homine atque equo, ac de his individuis
quae sub eis sunt. Item genus praedicatur de differentiis
<pb n="0135A"/>
specierum, atque id jure: quoniam enim species
differentiae informant. Cum igitur genus de speciebus
praedicetur, consequens est ut etiam de his dicatur,
quae specierum substantiam formamque efficiunt,
quo fit, ut genus etiam de differentiis praedicetur, ac
non de una, sed de pluribus: dicitur enim quod rationale
est esse animal, et rursus quod irrationale
est, esse animal. Ita genus de speciebus ac differentiis
praedicatur, ac de his quae sub ipsis sunt individuis,
differentiae vero de pluribus dicuntur speciebus
ac de earum individuis, ut irrationale de equo praedicatur
ac bove, quae sunt plures species, et de his
quae sub ipsis sunt individuis eodem modo dicitur:
nam quod de universali praedicatur, praedicatur et
de individuo. Quod si differentia de speciebus dicitur,
<pb n="0135B"/>
praedicabitur etiam de ejusdem speciei subjectis.
Species vero de suis tantum individuis praedicatur:
neque enim fieri potest, ut quae species est ultima
quaeque vere species ac magis species nuncupatur,
haec alias deducatur in species; quod si ita est, sola
post speciem individua restant: jure igitur species
de suis tantum individuis praedicatur, ut homo de Socrate,
Platone, Cicerone, et caeteris. Proprium item
de specie praedicatur cujus est proprium, neque enim
esset proprium alicujus si de aliquo praedicaretur;
de quo enim quaeque res, et soli et omni, et semper
dicitur, ejusdem proprium esse monstratur: quae
cum ita sint, proprium de specie dicitur, ut risibile
de homine, omnis enim homo risibilis est. Dicitur
etiam de individuis speciei de qua praedicatur. Est
<pb n="0135C"/>
enim Socrates, Plato, et Cicero risibilis: accidens
vero et de speciebus pluribus dicitur, et de diversarum
specierum individuis. Dicitur enim corvus atque
Aethiops niger, et hic Aethiops atque hic corvus, qui
sunt individui, nigri autem secundum nigredinis qualitatem
vocantur, atque hoc quidem est accidens inseparabile.
Sed multo magis separabilia accidentia
pluribus inhaerescunt, ut moveri homini, et bovi;
uterque enim movetur. Et rursus ea quae sub homine
sunt atque bove individua, moveri saepe praedicantur.
Sed advertendum est, auctore Porphyrio, quod ea
quae accidentia sunt principaliter quidem de his dicuntur,
in quibus sunt individuis: secundo vero loco,
ad universalia individuorum referuntur, atque ita
praedicatio subteriorum superioribus redditur, ut
<pb n="0135D"/>
quoniam nigredo singulis corvis adesse dicitur, dicitur
etiam adesse speciali corvo. Nam quia omnia
particularia qualitas ista accidentis nigredinis inficit,
idcirco eamdem nigredinem de specie quoque
praedicamus dicentes, corvum ipsam speciem, nigrum
esse. In quibus omnibus mirum videri potest, cur
genus de proprio praedicari non dixerit: nec vero
speciem de eodem proprio, nec differentiam de proprio,
sed tantum genus quidem de speciebus atque
differentiis. Differentiam vero de speciebus atque individuis.
Speciem de individuis. Proprium de specie
atque individuis. Accidens de speciebus atque individuis.
Fieri enim potest ut quae majoris praedicationis
sunt, ea de cunctis minoribus praedicentur, et quae
<pb n="0136A"/>
aequalia sunt sibimet convertantur. Eoque fit ut genus
de differentiis, et speciebus, et propriis atque accidentibus
praedicetur, ut cum dicimus quod rationale est,
animal est; genus de differentia, quod homo est, animal
est; genus de specie, quod risibile est, animal est;
genus de proprio, quod nigrum est; si forte corvum
vel Aethiopem demonstremus, animal est, genus de
accidenti praedicamus. Rursus quod homo est, rationale
est, differentiam de specie. Quod risibile est,
rationale est, differentiam de proprio. Quod nigrum
est, rationale est; si Aethiopem demonstremus, differentiam
de accidente. Item quod risibile est, homo
est, speciem de proprio. Quod nigrum est, homo est,
si Aethiopem designemus, speciem de accidenti. Qua
in re quod nigrum est, etiam risibile est, in Aethiopis
<pb n="0136B"/>
demonstratione, proprium de accidenti praedicatur:
converti autem ad totum accidens potest, ut
quoniam individuis singulorum esse praeponitur, idcirco
de superioribus etiam praedicatur, ut quoniam
Socrates animal est, rationale est, risibile est, et
homo est. Cumque in Socrate sit calvitium quod est
accidens, praedicatur idem de animali, de rationali,
de risibili, de homine, ut accidens de quatuor reliquis
praedicetur. Sed horum profundior quaestio est, nec
ad solvendum satis est temporis, hoc tantum ingredientium
intelligentia exspectet, quod alia quidem
recto ordine praedicantur, alia vero obliquo, quoniam
moveri hominem rectum est, id quod movetur hominem
esse conversa locutione proponitur. Quocirca
rectam Porphyrius in omnibus propositionem sumpsit.
<pb n="0136C"/>
Quod si quis vim praedicationis solutionisque
attenderit in singulis comparans praedicationibus, eas
quidem prolationes quae rectae sunt, inveniet a Porphyrio
esse numeratas: eas vero quae converso ordine
praedicantur, fuisse sepositas.</p>
<p> <hi>Commune est autem generi et differentiae continentia
specierum: continet enim et differentia species, etsi non
tot quot genera; rationale enim, etsi non contineat irrationabilia
quemadmodum animal, tamen continet hominem
et Deum, quae sunt species. Et quaecunque praedicantur
de genere, ut genus, et de his quae sub ipso
sunt speciebus praedicantur. Item quaecunque de differentia
praedicantur, ut differentia, et de his quae ex ipsa
sunt speciebus praedicabuntur. Nam cum genus sit animal,
non solum de eo praedicatur substantia, et animatum,
<pb n="0136D"/>
et sensibile, sed etiam de his quae sub animali
sunt speciebus omnibus praedicantur haec usque ad individua.
Cumque sit differentia rationale, praedicatur
de ea ut differentia, id quod est ratione uti; non solum
autem de eo quod est rationale, sed etiam de his quae
sub rationali sunt speciebus praedicabitur ratione uti.
Commune vero est, et hoc perempto genere vel differentia,
simul perimi et ea quae sunt sub ipsis; quemadmodum
enim si non sit animal, non est equus neque
homo: sic si non sit rationale, nullum erit animal quod
utatur ratione.</hi> </p>
<p>Post eam quae cunctis adesse visa est communitatem,
singulorum ad se similitudines ac dissimilitudines
quaerit. Et quoniam inter quinque proposita genus
<pb n="0137A"/>
ac differentia universalioris sunt praedicationis.
Siquidem genus, et species continet et differentias:
differentiae vero species continent, neque ab his ullo
modo continentur. Primum generis et differentiarum
similitudines colligit, ac primum quidem ponit hanc.
Dicit enim commune esse generi ac differentiae, ut
species claudant: nam sicut genus sub se habet species,
ita etiam differentia, et si non tot quot habet
genus. Etenim quoniam genus differentiam etiam
claudit, et non unam tantum sub se differentiam
coercet ac retinet, plures necesse est ut habeat sub
species, quam quaelibet una earum quas claudit differentiarum:
ut animal praedicatur de rationabili et
irrationabili. Quod si ita est, praedicabitur et de
his quae sub rationali sunt positae speciebus, et de
<pb n="0137B"/>
his quae sub irrationali. Est ergo commune animali
et rationali, id est generi et differentiae, quod sicut
genus de Deo et homine praedicatur, ita etiam rationale
quod est differentia, de Deo et de homine dicitur.
Sed non tantum haec praedicatio funditur quantum
animalis, id est generis. Animal enim non de
Deo solum atque homine dicitur, sed de equo et bove
praedicatur, ad quae rationalis differentia non pervenit.
Sed quandocunque Deum supponimus animali,
secundum eorum opinionem facimus, qui solem,
stellasque atque totum hunc mundum animatum esse
confirmant, quae etiam deorum nomine (ut saepe
dictum est) appellaverunt. Secunda item communio
est generis ac differentiae, quoniam quaecunque
praedicantur de genere ut genera, eadem et de his
<pb n="0137C"/>
quae sub ipso sunt speciebus praedicantur ad hanc
similitudinem: et quaecunque praedicantur de differentia
ut differentia, eadem quoque et de his quae
sub ipsa differentia sunt, ut differentiae praedicantur.
Cujus sententiae talis est expositio: Sunt plura quae
de generibus praedicantur, ut genera; ut de animali
dicitur animatum et substantia, atque haec ut genera.
Haec igitur praedicantur et de his quae sub animali
sunt, rursusque ut genera: nam hominis, et animatum
et substantia genus est, sicut ante fuerat animalis.
Item in ipsis differentiis quaedam differentiae
inveniuntur quae de ipsis differentiis praedicantur, ut
de rationali duae differentiae dicuntur. Quod enim
rationale est utitur ratione, vel habet rationem.
Aliud est autem uti ratione, aliud est habere rationem,
<pb n="0137D"/>
ut aliud est habere sensum, aliud uti sensu.
Habet quippe sensum et dormiens, sed non utitur.
Ita quoque dormiens habet rationem, sed minime
utitur; ergo ipsius rationabilitatis quaedam differentia
est ratione uti, sed sub rationabilitate positus est
homo. Praedicatur igitur de homine ratione uti, ut
quaedam differentia. Differt enim a caeteris animalibus
homo, quia ratione utitur. Demonstratum est
igitur quod sicut ea quae de genere praedicantur, dicuntur
de generi subjectis: ita etiam ea quae de differentia
praedicantur, dicuntur de his quae differentiis
suis supponuntur. Tertium commune est, quod
sicut absumptis generibus, species interimuntur, ita
consumptis differentiis species de quibus differentiae
<pb n="0138A"/>
praedicantur intereunt. Commune enim est hoc,
universalium in substantia pereuntium perire subjecta.
Sed prima communio demonstravit genera de
speciebus praedicari, sicut etiam differentias. Propter
hanc igitur similitudinem si auferantur genera, species
pereunt. Sic etiam species perire necesse est
quae sub differentiis sunt, si universales earum differentiae
consumantur, cujus exemplum est: Si enim
auferas animal hominem atque equum sustuleris,
quae sunt species positae sub animali. Si auferas rationale,
hominem Deumque sustuleris, qui sunt sub
rationali differentia collocata. Et de communitatibus
quidem hactenus, nunc de generis et differentiae dissimilitudine
perpendit.</p>
<p> <hi>Proprium autem generis est de pluribus praedicari
<pb n="0138B"/>
quam differentia, et species, et proprium, et accidens:
animal enim de homine, et equo, et ave, et serpente
praedicatur. Quadrupes vero de solis quatuor pedes
habentibus, homo vero de solis individuis hominibus;
item hinnibile de solo equo et de his qui sunt particulares:
similiter et accidens de paucioribus quam genus.
Oportet autem differentias accipere quibus dividitur
genus, non eas quae complent substantiam generis. Amplius,
genus continet differentiam potestate; animalis
enim hoc quidem rationale est, illud vero irrationale;
differentiae vero non continent genera. Amplius, genera
quidem priora sunt his quae sub se sunt positae differentiis,
et propter hoc simul quidem eas auferunt, non autem
simul auferuntur ab eis: sublato enim animali aufertur
rationale et irrationale, differentiae vero non auferunt
<pb n="0138C"/>
genus: nam etiamsi omnes interimantur, tamen
substantia animata sensibilis, intelligi potest, quae est
animal. Amplius, genus in eo quod quid est, differentia
in eo quod quale quid est praedicatur, quemadmodum
dictum est. Amplius, genus unum quidem est secundum
unamquamque speciem, ut est hominis animal; differentiae
vero plures, ut rationale, mortale, mentis et
disciplinae susceptibile, quibus ab aliis differt. Amplius,
genus quidem simile est materiae, formae vero differentia:
cum autem sint, et alia communia, et propria generis
et differentiae, nunc ista sufficiant.</hi> </p>
<p>Proprium quidem quid sit convenienti atque integro
vocabulo diffinitum est. Sed per abusionem illa
etiam propria quorumlibet dicuntur, quae in unaquaque
re ab aliis continent differentiam, lice. cum aliis
<pb n="0138D"/>
sint ea ipsa communia. Per se quippe proprium est
homini quod ei omni, et soli, et semper adest, ut
risibilitas: per usurpatam vero locutionem etiam
proprium hominis rationabilitas dicitur, non per se
proprium, quippe quod ei cum deorum est natura
commune, sed homini rationabilitas proprium dicitur,
ad discretionem pecudis quod rationale non est:
id vero propter hanc causam, quoniam id proprium
uniuscujusque dicitur quod habet suum; quo igitur
quis ab alio differt, proprium ejus non absurda usurpatione
praedicatur. Sed nunc quod dicit proprium
generis esse de pluribus praedicari quam caetera quatuor,
idipsum generis tale proprium est, quale per se
proprium dici solet, id est, quod semper, et soli, et
<pb n="0139A"/>
omni adsit generi. Generi enim soli adest, ut differentia,
specie, proprio atque accidente uberius atque
affluentius praedicetur. Sed de his differentiis, propriis
atque accidentibus, id dici potest, quae sub
quolibet genere sunt, id est de differentiis quidem quae
quodlibet dividunt genus: specie vero quae divisibili generis
differentia informatur. Proprio autem illi speciei
quae sub illo genere est, quod differentiis est divisivum,
accidentibusque quae his haerent individuis quae sub
ea specie sunt, quam designatum genus includit. Hoc
facilius exempla declarant. Sit enim genus animal,
quadrupes ac bipes differentiae sub animalis positae
continentia, homo atque equus species sub eodem
genere constitutae, risibile atque hinnibile propria
earumdem specierum, velox et bellator, accidentia
<pb n="0139B"/>
quae his individuis accidunt, quae sub speciebus hominis
atque equi continentur. Animal igitur quod est
genus, praedicatur de quadrupede et bipede quae sunt
differentiae: quadrupes vero non dicitur de bipede,
sed tantum de his animalibus quae quatuor pedes habent.
Plus igitur praedicatur genus quam differentia.
Rursus homo de Platone et Socrate praedicatur, et
de caeteris: animal vero non modo de hominis individuis,
verumetiam de caeteris irrationabilibus individuis
dicitur: plus igitur genus quam species praedicatur.
Sed cum sit proprium equi hinnibile, cumque
genus quam species uberius praedicetur, praedicatio
quoque generis proprii supergreditur praedicationem.
Accidens quoque, et si pluribus inesse potest, tamen
saepe genere contractius invenitur, ut bellator,
<pb n="0139C"/>
non proprie nisi homo dicitur, et velocitas in paucis
animalibus invenitur: quo fit, ut genus et differentia,
et specie, et proprio, et accidente, amplius praedicetur.
Atque haec est una proprietas generis quae
genus ab aliis omnibus disjungat ac separet. Oportet
autem, inquit, nunc eas differentias intelligere, quibus
dividitur genus, non quibus informatur genus: illae
enim a quibus informatur genus, plus quam ipsum
genus sine dubio praedicantur, ut animatum et corporeum
ultra animal tendunt cum sint differentiae
animalis non divisivae, sed potius constitutivae. Omnia
enim superiora de inferioribus praedicantur. Quae
vero de inferioribus praedicantur, neque converti
possunt, haec ab eis quae inferiora sunt amplius praedicantur.
Post hoc aliud proprium generis ostendit
<pb n="0139D"/>
quo ab his differentiis quae sub eodem sunt positae
segregatur. Omne enim genus continet differentias
potestate: differentia vero genus non potest continere.
Animal enim rationale atque irrationale continet
potestate, neque enim rationabilitas, aut irrationabilitas
animal poterit continere. Potestate autem
ait continere animal differentias, quia (ut superius
dictum est) genus quidem omnes habet sub se
differentias potestate, actu vero minime: ex quo
fit, ut alia proprietas oriatur. Sublato enim genere,
perit differentia: veluti sublato animali interimitur
rationabilitas, quod est differentia. At si rationabile
interimas, irrationabile animal manet. Sed objici
potest, quid si utrasque differentias simul abstulero,
<pb n="0140A"/>
num poterit remanere genus? Dicimus, potest. Unumquodque
enim non ex his de quibus praedicatur, sed
ex his ex quibus efficitur substantiam sumit. Itaque
fit ut genus, sublatis differentiis divisivis, permanere
possit, dum tamen maneant illae quae ipsius generis
formam substantiamque constituunt. Quoniam enim
animal animata atque sensibilis differentiae constituunt:
hae si maneant atque jungantur, perire animal
non potest, licet ea pereant de quibus animal praedicatur,
rationale scilicet atque irrationale: unumquodque
enim (ut dictum est) ex his substantiae proprietatem
sumit ex quibus efficitur, non ab his de
quibus praedicatur. Amplius si utrasque differentias
genus potestate continet, ipsum per se neutram earum
intra se positam collocatamque concludit: quod
<pb n="0140B"/>
si actu quidem eas non continet, sed potestate, actu
etiam ab his poterit separari: hoc ipsum enim, quod
est eas potestate continere, id erat actu non continere.
Genus vero, quia quaslibet differentias actu
non continet, actu ab eisdem etiam separatur. Rursus
aliud est generis proprium, quod ex proprietate
praedicationis, agnoscitur. Omne enim genus ad interrogationem
quid est unumquodque, responderi
convenit, ut animal in eo quod quid est de homine
praedicatur: differentia vero minime, sed in eo quod
quale sit; omnis enim differentia in qualitate consistit.
Sed hoc proprium tale est quale superius diximus,
non per se, sed secundum alicujus differentiam
dictum, alioqui commune est hoc generi cum specie,
ut in eo quod quid sit praedicetur: sed quia hac in re
<pb n="0140C"/>
genus a differentia discrepat, quoniam differentia
quidem in eo quod quale est, genus vero in eo quod
quid est praedicatur, generis proprium dicitur non
per se, sed ad differentiae comparationem, et in omnibus
reliquis eamdem rationem conveniet speculari;
quodcunque enim ita proprium generi dicitur, ut
nulli sit alii commune, sed tantum hoc genus habeat,
et semper, id secundum se proprium nuncupatur:
quidquid vero cum alio commune est, id non
per se, sed ad alterius differentiam proprium dicitur.
Alia rursus generis et differentiae separatio est, quod
genus quidem speciei unum semper adest, scilicet
proximum: plura enim possunt esse superiora, velut
hominis animal atque substantia, sed proximum ejusdem
hominis animal tantum: differentiae vero plures
<pb n="0140D"/>
uni speciei adesse poterunt, ut rationale atque mortale
homini. Itaque fit diffinitio ex uno quidem genere,
sed pluribus differentiis, ut hominis animal
rationale atque mortale. Rursus alia discretio est,
quod genus quidem velut quemdam subjecti locum
tenet, differentia vero formae, ita ut illud sit materia
quaedam, quae figuram suscipiat: haec vero sit forma,
quae superveniens speciei substantiam rationemque
perficiat. Idcirco pluribus differentiis a genere differentiam
segregavit, quia haec maxime generis quamdam
similitudinem continet, quia est universalis, et
praeter genus inter cetera maxima. Sed cum alia
plura communia, pluraque propria generis inter se ac
differentiae valeant inveniri, sufficiant nunc, inquit,
<pb n="0141A"/>
ista. Satis est enim ad discretionem quaslibet differentias
assumere, etiamsi quae dici possunt non omnia
colligantur.</p>
<p> <hi>Genus autem, et species commune quidem habent
de pluribus praedicari, quemadmodum dictum est. Sumatur
autem species, ut species solum, non autem ut
genus, si fuerit idem species et genus. Commune his est
etiam hoc, priora his esse de quibus praedicantur, et
totum quoddam esse utrumque.</hi> </p>
<p>Generis et speciei enumerat tria communia, unum
quidem de pluribus praedicari: genus enim et species
de pluribus praedicantur, sed genus de speciebus,
ut dictum est, species vero de individuis. Sed nunc
de illa specie loquitur quae tantum species est, ut
homo, id est quae non etiam genus est, sed ultima
<pb n="0141B"/>
species. Quod si talem speciem ponamus quae etiam
genus esse potest, ac de ea dicamus quod commune
habet cum genere de pluribus praedicari, nihil interest
an ita dicamus, ipsum genus id secum habere
commune, de pluribus praedicari. Talis est enim species,
quae non solum est species, sed etiam genus
est. Est autem commune his quoque quod utraque
priora sunt his de quibus praedicantur. Omne enim
quod de pluribus praedicatur, si recto (ut superius
dictum est) ordine dicatur, prius est his de quibus
praedicatur. Praeterea est illis hoc etiam commune,
quod genus ac species totum sunt eorum quae intra
suum ambitum continent et coercent: omnium enim
specierum totum genus est, et omnium individuorum
totum est species. Aeque enim genus et species
<pb n="0141C"/>
adunativa est plurimorum, quod vero multorum adunativum
est, id eorum quae ad unitatis formam reducit,
recte dicitur totum.</p>
<p> <hi>Differunt autem eo quod genus quidem species continet,
species vero continetur, et non continent genera.
De pluribus enim praedicatur genus quam species.
Amplius genera quidem praejacere oportet, et informata
differentiis specificis perficere species; unde et priora
sunt naturaliter genera, et secum species interimentia,
nec tamen ab eis interimuntur: nam si species sit, est
et genus: genus vero si sit, non omnino erit species. Et
genera quidem univoce de speciebus praedicantur, species
vero de generibus minime. Amplius genera quidem
excedunt eas quae sub ipsis sunt species, continentia:
species autem excedunt genera propriis differentiis;
<pb n="0141D"/>
amplius nec species fiet unquam generalissimum, nec
genus fiet unquam specialissimum.</hi> </p>
<p>Expeditis communibus generis et speciei, nunc de
eorum discretione pertractat. Differre enim dicit genus
a specie, quoniam genus continet species, ut animal
continet hominem; species vero non continet genera,
neque enim homo de animali praedicatur. Itaque fit ut
species quidem contineatur a generibus, nunquam vero
contineat genera. Omne enim quod amplius praedicatur,
illius est continens, quod minus dicitur. Quod si
genus amplius praedicetur quam species, necesse est,
ut species quidem contineatur a genere, genus vero
nullo modo speciei ambitu praedicationis includatur:
hujus autem ratio est, quoniam genus semper suscipiens
<pb n="0142A"/>
differentiam, speciem facit, hoc est genus quod
habet latissimam praedicationem, coarctatum in differentias
et contractum facit speciem: omnino enim
generi juncta differentia speciem reddit, et ex universalitate
et latissima praedicatione in angustum
speciei terminum contrahit. Animal enim cujus praedicatio
per se longe lateque diffusa est, si corripiat
rationalis differentiam et mortalis, diminuit atque
contrahit in unum hominis speciem: unde fit ut
minor sit semper species quam genus, atque ideo
contineatur, sed non contineat, sublatoque genere
auferatur species: si enim totum auferas, pars non
erit; quod si species auferatur, genus manet: veluti
cum animal sustuleris, interimitur etiam homo; si
hominem auferas, animal restat: hoc etiam causa est
<pb n="0142B"/>
ut genus de specie univoce praedicetur, id est, ut species
suscipiat diffinitionem generis et nomen, sed non
e converso, diffinitionem; quippe speciei genus suscipere
non videtur, substantiam enim priorum inferiora
suscipiunt. Si enim diffinias animal, et dicas
substantiam esse animatam atque sensibilem: aut
si praedices de homine animal, verum dixeris. Si
etiam animalis diffinitionem de homine praedicaveris
dicasque hominem esse substantiam animatam atque
sensibilem, nihil fuerit in propositione falsi, sed si
hominis rationem reddas, animal rationale mortale,
ea animali non conveniunt; neque enim id quod animal
est, id dici poterit animal rationale mortale; fit
igitur, ut sicut species generis nomen suscipit, ita
etiam capiat diffinitionem: et sicut genus nomen speciei
<pb n="0142C"/>
non suscipit, ita nec ejusdem diffinitione monstretur,
sed cujus nomen et diffinitio de aliquo praedicatur,
id univoce dicitur. Cum igitur generis et nomen
et diffinitio de specie praedicetur, genus de specie
univoce dicitur. Quoniam vero speciei de genere
neque nomen, neque diffinitio praedicatur, non convertitur
univoca praedicatio. Differunt genera a speciebus
hoc quoque modo, quod genera supervadunt
species suas aliarum continentia specierum; species
vero genera differentiarum pluralitate. Animal enim
quod est genus, supervadit hominem, quod est species,
quia non hominem solum continet, verumetiam
bovem, equum aliasque species, quas suae praedicationis
spatio includit. Species vero ut homo supervadit
genus, ut animal multitudine differentiarum.
<pb n="0142D"/>
Nam actu genus non habet rationale vel mortale, nullas
quippe actu genus retinet differentias, easdem species
suae substantiae inhaerentes atque insitas tenet.
Homo enim rationalis est atque mortalis, quod genus
minime est. Animal enim neque mortale est per se,
neque rationale. Quod si genus quidem plus quam
unam continet speciem, at vero species multis differentiis
informantur; superat quidem genus speciem
continentia specierum, species vero vincit genus differentiarum
pluralitate. Illa quoque est differentia,
quod genus quoniam omnium primum est, nunquam
in tantum descendere poterit ut fiat ultimum: species
vero quae cunctis est inferior, nunquam in tantum
ascendere poterit, ut suprema omnium fiat
<pb n="0143A"/>
nunquam igitur nec species generalissimum fiet, nec
genus specialissimum. Sed ex his quae dictae sunt
differentiis, aliae sunt quae genus a specie propriae
conjunctaeque disterminant, aliae vero quae non solum
genus a specie, verumetiam a caeteris deducunt ac
disterminant; neque enim de his tantum oportet differentiis
quae sunt dictae, verumetiam in caeteris considerare,
si proprie normam discretionis quaerimus
agnoscere.</p>
<p> <hi>Generis autem et proprii commune quidem est sequi
species: namque si homo est, animal est: et si
homo est, risibile est. Commune est quoque aequaliter
praedicari genus de speciebus, et proprium de his quae
participant illo individuis. Aequaliter enim et homo et
bos animal est, et Cicero et Cato sunt risibiles. Commune
<pb n="0143B"/>
demum est his univoce praedicari, genus de propriis
speciebus, et proprium de his quorum est proprium.</hi> </p>
<p>Tria interim generis ac proprii dicit esse communia,
quorum primum illud est, quoniam ita genus
sequitur species ut proprium; posita enim specie
necesse est intelligamus genus et proprium, neutrum
enim species proprias derelinquit: nam si
homo est, animal est; si homo est, risibile est: ita
quemadmodum genus, sic proprium ab ea specie
cujus est proprium non recedit. Illud quoque est
commune quod aequalis est generis participatio, sicut
etiam proprii. Omne enim genus aequaliter a suis
speciebus participatur, proprium vero individuis
omnibus aequaliter adhaerescit. Manifestum est autem
participatione esse generi aequale proprium;
<pb n="0143C"/>
neque enim plus homo animal est quam equus atque
bos, sed in eo quod sunt animalia, aequaliter animalis,
id est generis vocabulum trahunt. Cato enim et
Cicero aequaliter risibiles sunt, etiam si aequaliter
non rideant; in eo enim quod apti ad ridendum
sunt, dici risibiles possunt, non quod semper rideant.
Aequaliter ergo ea quae sub genere sunt, suscipiunt
genus, sicut ea quae sub propriis propria. Tertium
illud, quod sicut genus de propriis speciebus univoce
praedicatur, ita etiam proprium de sua specie
univoce dicitur. Genus enim quoniam substantiam
speciei continet, non modo ejus nomen de specie,
verumetiam diffinitio praedicatur. Proprium vero
quia speciem non relinquit, eique semper aequatur,
nec in aliam speciem transgreditur, nec infra subsistit,
<pb n="0143D"/>
diffinitionem quoque proprium speciebus tradit;
cujus enim nomen uni tantum convenit speciei cui
aequatur, dubitari non potest quin ejus quoque diffinitio
speciei conveniat. Quo fit ut sicut genus de speciebus,
ita proprium de sua specie univoce praedicetur.</p>
<p> <hi>Differunt autem, quoniam genus prius est, posterius
proprium; oportet enim esse prius animal, dehinc dividi
differentiis et propriis. Amplius, genus quidem de
pluribus speciebus praedicatur quarum est genus, proprium
vero de una sola specie cujus est proprium.
Amplius, proprium quidem conversim de eo cujus est
proprium praedicatur, genus vero de nullo conversim
praedicatur: nam nec si animal est, homo est; nec si
animal est, risibile est; si vero risibile est, homo est,
<pb n="0144A"/>
et econverso. Amplius, omni speciei inest proprium
cujus est proprium et soli et semper, genus vero omni
quidem speciei inest cujus fuerit genus, et semper, non
tamen soli. Amplius, propria quidem interempta non
simul interimunt genera: genera vero interempta interimunt
species quarum sunt propria. Quare his interemptis
quorum sunt propria, et ipsa simul interimuntur.</hi> </p>
<p>Tale rursus proprium sumit, quod ad alterius comparationem
proprium nuncupetur: dicit enim proprium
esse generis, prius esse quam propria. Oportet
enim prius esse genus, quod veluti materia differentiis
supponatur, venientibusque differentiis fieri
speciem cum quibus propria nascuntur. Si igitur
prius est genus quam differentiae, prius etiam differentiae
quam species, et speciebus propria coaequentur,
<pb n="0144B"/>
non est dubium quin propria generibus posteriora
sint, ac per hoc quod dictum est, proprium esse
generis, prius esse quam propria: commune hoc est
generi cum differentia. Differentiae enim species conformantes
priores considerantur esse quam propria.
Siquidem speciebus ipsis priores sunt, quas propria
ratione determinant; sed ut dictum est hoc proprium,
ad differentiam proprii intelligendum est,
non quale superius proprium per se constitutum est.
Rursus differt genus a proprio, quod genus quidem
de pluribus praedicatur speciebus, proprium vero
minime: nam neque genus est, nisi plures ex se
species proferat, nec proprium si alteri cuilibet speciei
possit esse commune. Fit igitur ut genus quidem
plurimas sub se species habeat, ut animal hominem
<pb n="0144C"/>
atque equum: proprium vero unam tantum,
sicut risibile, hominem, quo fit ut illa quoque proprietas
ex differentia nascatur: genus enim praedicatur
quidem de speciebus, ipsum vero in nulla praedicatione
supponitur; proprium vero et species alterna
praedicatione mutantur. Fit enim praedicatio aut a majoribus
ad minora, aut ab aequalibus ad aequalia. Genus
igitur, quod majus est, de speciebus omnibus praedicatur;
species vero quoniam minores sunt, de generibus
non dicuntur, ut animal de homine dicitur; homo
vero de animali nullo modo praedicatur. At vero
proprium, quoniam speciei aequale est, aeque praedicatur
atque praeponitur: ut risibile de homine dicitur,
omnis enim homo risibilis est, eodemque modo
convertitur, omne enim risibile homo est. Differt
<pb n="0144D"/>
etiam proprium a genere, quod proprium uni speciei
et omni et semper adest; genus vero ex his
quidem duo retinet, in uno vero diversum est; nam
speciebus suis et semper adest et omnibus, non vero
solis: hoc enim erat tantum propriis esse, quod singulas
species tantum continent, hoc enim generibus
quod plures. Igitur propria quidem singulas obtinent
species, genera vero non singulas; adest igitur
proprium uni soli speciei et semper et omni:
genus vero et omni quidem et semper, sed non
soli: ut risibile homini soli, animal vero eidem
homini, sed non soli; praeest enim cunctis quae
irrationabilia nuncupamus. Praeterea si auferamus
genus, species interimuntur, nam si non sit animal,
<pb n="0145A"/>
non erit homo: si auferamus species, non interimitur
genus, nam si non sit homo, animal non peribit.
Species vero et propria, quoniam sunt aequalia,
alterna se vice consumunt, nam si non sit risibile,
homo non erit; si homo non sit, risibile non manebit.
Consumunt igitur genera sub se positas species,
non vero ab his invicem consumuntur: species
vero et proprium invicem perimuntur et perimunt.</p>
<p> <hi>Generi vero et accidenti commune est de pluribus
(quemadmodum dictum est) praedicari, sive separabile
sit accidens, sive inseparabile; etenim et moveri de
pluribus, et nigrum de corvis et de Aethiopibus et aliquibus
inanimatis praedicantur.</hi> </p>
<p>Nihil est quod inter caetera ita sit a generis ratione
<pb n="0145B"/>
disjunctum sicut est accidens: nam cum genus cujuslibet
substantiam monstret, accidens vero a substantia
longe disjunctum sit, et extrinsecus veniens,
nihil vero notius commune potest habere cum genere
quam de pluribus praedicari. Genus enim de
pluribus praedicatur speciebus, accidens vero non
modo de pluribus speciebus, verumetiam generibus
animatis atque inanimatis, ut nigrum dicitur de rationali
homine, et de irrationali corvo, et de inanimato
ebeno. Album etiam de cygno et marmore, moveri
de homine, de equo, et de stellis, ac de agitatis,
quae sunt separabilis accidentis exempla.</p>
<p> <hi>Differt autem genus ab accidenti, quoniam genus
ante species est, accidentia vero speciebus posteriora
sunt: nam et si inseparabile accidens sumatur, tamen
<pb n="0145C"/>
natura prius est illud cui accidit quam accidens. Et genera
quidem quae participant, aequaliter participant,
accidentia vero non aequaliter. Intensionem enim et
remissionem suscipit accidentium participatio, generum
vero minime. Et accidentia quidem principaliter in individuis
consistunt; genera vero et species naturaliter
priora sunt individuis substantiis. Et genera quidem in
eo quod quid sit praedicantur de his quae sub ipsis
sunt: accidentia vero in eo quod quale aliquid sit, vel
quomodo se habet unumquodque: qualis est enim
Aethiops interrogatus, dicis, niger; et quomodo Socrates
se habet, dicis, sedet vel ambulat.</hi> </p>
<p>Differentiam generis et accidentis hanc primum
proponit, quod genus quidem ante species sit, quippe
quod materiae loco est, et differentiis informatum
<pb n="0145D"/>
species gignit, at vero accidens esse post species invenitur.
Oportet enim prius esse cui aliquid accidat,
post vero ipsum accidens supervenire; nam si subjectum
non sit quod suscipiat, accidens esse non poterit.
Quod si genus quidem speciebus subjectum
est, non possunt esse species nisi eis genus, velut
materia supponatur: accidentia vero esse non possunt
nisi eis species supponatur, nam manifestum est
genus quidem ante species esse, accidentia vero
post species. Rursus alia differentia, quoniam genus
neque intensionem neque remissionem suscipere potest,
quo fit ut quae participabant genere, aequaliter
ejus nomen diffinitionemque suscipiant: omnes enim
homines aequaliter animalia sunt, eodemque modo
<pb n="0146A"/>
equi; nec non inter se homo atque equus et caetera
animalia comparata aeque animalia praedicantur. Accidentis
vero participatio et intenditur et remittitur.
Invenies enim quemlibet paulo diutius ambulantem,
et paulo amplius nigrum; et si in ipsis Aethiopibus
considerabis, omnes non aeque nigro colore esse obductos
invenies. Alia quoque differentia est, quoniam
omne accidens in individuis principaliter subsistit:
genera vero speciebus et individuis priora
sunt; nisi enim singulariter corvi nigredine infecti
essent, corvi species nigra esse nullo modo diceretur,
ita fit ut accidentia post individua videantur.
Nam si prius est id cui aliquid accidit quam illud
quod accidit, non est dubium prius esse individua,
posterius vero accidens: genera vero et species supra
<pb n="0146B"/>
individua considerantur; hoc idcirco fit, quoniam
de his omnibus praedicantur, eorumque substantiam
propria praedicatione constituunt. Sed dici potest
genera quoque et species posteriora individuis inveniri;
nisi enim sint singuli homines, singulique
equi, homines atque equi species esse non possunt,
et nisi sint singulae species, earum genus animal esse
non poterit. Sed meminisse debemus superius dictum
esse genus non ex his sumere substantiam de quibus
praedicatur, sed de eo potius quo differentiis
constitutivis ejus substantia formaque perficitur.
Itaque si genus quidem divisivis differentiis interemptis
non perimitur, sed manet in iis, quae
ejus constitutivae sunt, quae ejus formam diffinitionemque
perficiunt: cumque differentiae divisivae generis
<pb n="0146C"/>
speciebus sint priores (ipsae enim species conformant
atque constituunt), non est dubium quin genus
etiam pereuntibus speciebus possit in propria permanere
substantia, ita de specie permanere substantiam
idem de speciebus dictum sit. Species enim
superioribus differentiis, non posterioribus individuis,
formantur. Quae cum ita sint, species quoque
ante individua subsistunt: accidentia vero nisi sint
quibus accidunt, esse non possunt: nullis vero prius
accidunt quam individuis. Haec enim generationi et
corruptioni supposita, variis semper accidentibus
permutantur. Illam quoque annumerat differentiam
quae dicta est superius, quod genus, quia rem demonstrat
et de substantia praedicatur, in eo quod quid
est dicitur: accidens vero in eo quod quale est, aut
<pb n="0146D"/>
in eo quod quomodo sese habet res: nam si qualitatem
interroges, accidens respondebitur, ut si qualis
est corvus? niger. Si quomodo se habet? aliud rursus
accidens, aut sedet, aut volat, aut crocitat. Nam
cum accidens in novem praedicamenta dividatur,
qualitatem, quantitatem, ad aliquid, ubi, situm, habitum,
quando, facere, pati, caetera quidem omnia
in quomodo se habet interrogatione ponuntur: qualitas
vero in qualitatis sciscitatione responderi solet:
nam si interrogemur qualis est Aethiops, respondebimus
accidens, id est niger. Si quomodo se habet
Socrates, tunc dicimus aut sedet, aut ambulat, aut
superiorum aliquod accidentium.</p>
<p> <hi>Genus itaque quomodo ab aliis quatuor differat dictum
<pb n="0147A"/>
est. Contingit autem etiam unumquodque aliorum differre
ab aliis quatuor: ut cum quinque quidem sint,
et unumquodque ab aliis quatuor differat, quater quinque
viginti fiant omnes differentiae; sed non sic se res
habet, sed semper posterioribus enumeratis, et secundis
quidem una differentia superatis, propterea quia
jam sumpta est: tertiis vero duabus, quartis vero
tribus, quintis vero quatuor, decem fiunt omnes differentiae,
quatuor, tres, duae, una. Genus etenim quo
differt a differentia et a specie, et a proprio, et ab
accidente dictum est: quatuor ergo sunt generis differentiae:
differentia vero quo differt a genere dictum
est, quando quo differt genus ab ea dicebatur; relinquitur
ergo quo differat a specie, proprio, et accidenti
dicere, et ita fiunt tres. Rursus species quo quidem
<pb n="0147B"/>
differt a differentia, dictum est, quando quo differt a
specie differentia dicebatur: et quo differat a genere,
dictum est quando quo differat genus a specie dicebatur:
reliquum est igitur quo differat species a proprio
et ab accidenti dicere, et sunt duae hae differentiae. Quo
autem differt proprium ab accidenti relinquitur. Nam
quo a genere et specie et differentia differat, praedictum
est in illorum ad ipsum differentiis: quatuor igitur
sumptis generis differentiis ad alia, tribus vero differentiae,
duabus speciei, una autem proprii ad accidens,
<pb n="0148A"/>
decem erunt omnes, quarum quatuor quae erant generis
ad reliqua, superius demonstravimus.</hi> </p>
<p>Quoniam differentias atque communitates generis
ad differentiam, speciem, proprium atque accidens,
idem quoque de caeteris facere contendens praedicit,
quot omnes differentiae possunt esse quae inter se
comparatis commistisque rebus iis quae supra positae
sunt efficiantur. Sunt autem viginti, nam cum quinque
sint res, et unaquaeque res earum a quatuor aliis
differat, quinquies quater differentiae fiunt, quod appositarum
litterarum manifestatur exemplo. Sint
quinque res veluti quinque litterae <hi>a, b, c, d, e:</hi> diflerat
igitur <hi>a</hi> quidem ab aliis quatuor, id est <hi>b, c, d, e;</hi> 
fient quatuor differentiae; rursus <hi>b</hi> differat ab aliis
quatuor, id est <hi>a, c, d, e;</hi> erunt rursus quatuor,
<pb n="0148B"/>
quae superioribus junctae octo conjungunt; <hi>c</hi> vero tertia
a reliquis differt quatuor, videlicet <hi>a, b, d, e,</hi> quae
quatuor differentiae superioribus octo copulatae duodecim
reddunt; quarta <hi>d,</hi> si reliquis quatuor comparetur,
differt aeque ab eisdem, id est <hi>a, b, c, e;</hi> fient
igitur rursus quatuor, quae superioribus XII appositae,
XVI copulant. Quod si ultima <hi>e</hi> ab aliis quatuor differat,
videlicet <hi>a, b, c, d,</hi> fient aliae quatuor differentiae,
quae, compositae prioribus, XX perficiunt, et sit
quidem hujusmodi descriptio.

<pb n="0147"/> 

<pb n="0147C"/>
Quae cum ita sint, in generibus quoque et speciebus
et caeteris idem considerabitur. Erunt ergo quatuor
differentiae, quibus genus a differentia, specie, proprio,
accidentique disjungitur. Aliae rursus quatuor,
quibus differentia a genere, specie, proprio atque
accidenti discrepat. Rursus quatuor speciei ad genus,
differentiam, proprium atque accidens. Quatuor etiam
proprii ad genus, differentiam, speciem, atque accidens.
Quatuor insuper accidentis ad genus, differentiam,
speciem atque proprium: quae conjunctae
omnes viginti explicant differentias. Sed hoc fiet si
ad numeri referatur naturam, comparationisque alternationem:
nam si ad ipsas differentiarum naturas
vigilans lector aspiciat, easdem saepe sumptas differentias
inveniet. Quo enim genus differt a differentia,
<pb n="0147D"/>
eodem differentia distat a genere; et quo differentia
distat a specie, eodem species a differentia disgregatur,
et in caeteris eodem modo. In hac igitur differentiarum
dispositione, quam supra disposui, easdem
saepius annumeravi. At si differentiarum similitudines
detrahamus, decem fient omnino differentiae,
quas ad praesentem tractatum velut diversas atque
dissimiles oportet assumi. Age enim differat genus a
differentia, specie, proprio atque accidenti, quatuor
differentia, quas supra jam diximus. Item sumamus
differentiam, distabit haec a genere primum, dehinc
<pb n="0148C"/>
a specie, proprio atque accidenti: sed quo discrepet
a genere jam superius explicatum est, cum diceremus
quo genus a differentia discreparet. Detracta
igitur hac comparatione, quoniam supra commemorata
est, relinquuntur tres discrepantiae, quibus differentia
a specie, proprio, accidentique disjungitur,
quae junctae cum superioribus quatuor, septem reddunt
differentias. Post hanc species si sumatur, quatuor
quidem ejus erunt differentiae secundum numeri
diversitatem, cum ad genus, differentiam, proprium
atque accidens comparatur, sed priores duae comparationes
jam dictae sunt; nam quo species differat
a genere tunc dictum est, cum quid genus differret a
specie dicebamus: quo vero species a differentia distet
commemoratum est, cum differentiae ad speciem dissimilitudines
<pb n="0148D"/>
redderemus. Quibus detractis duae supersunt
integrae atque intactae speciei ad proprium et
accidens discrepantiae. Quae junctae cum septem, novem
differentias copulant: proprii vero si ad numerum
differentiae considerentur, quatuor erunt scilicet
ad genus, differentiam, speciem atque accidens comparati,
quarum quidem tres superiores differentiae
jam dictae sunt. Nam quid a genere proprium distet
tunc dictum est, cum quid genus a proprio distaret
ostendimus. Rursus quid proprium a differentia discrepet,
in colligenda distantia differentiae propriique
<pb n="0149A"/>
superius demonstratum est: nam quid proprium
differat a specie, tunc expositum est, quando quid
species distaret a proprio dicebatur. Restat igitur
differentia una proprii ad accidens, quae, superioribus
juncta, decem differentias claudit: accidentis
vero ad caetera possent quidem esse quatuor, nisi
jam omnes probarentur esse consumptae. Nam quid
differat vel genus, vel differentia, vel species, vel
proprium ab accidenti supra monstratum est: nec
sunt plus diversae differentiae accidentis ad caetera
quam caeterorum ad accidens. Itaque fit, ut cum sit
quinque rerum numerus, si prima assumatur, quatuor
fiant differentiae; si secunda, tres, vincanturque
secundae rei ad caeteras differentiae, a primis ad caeteras
una tantum distantia. Nam cum prima habuerit
<pb n="0149B"/>
quatuor, secunda retinet tres; tertia vero si sumatur,
duas habebit differentias, quae vincuntur a primis
quatuor differentiis duabus; quarta vero si sumatur
unam habebit differentiam, quae vincitur a
primis quatuor differentiis tribus; quinta vero, quoniam
nullam habebit omnino differentiam novam,
totis quatuor a primis differentiis superatur, atque
hoc numerorum gradu quidem usque ad denarium
numerum tenditur, quatuor, tres, duae, una: ut generis
quidem quatuor, differentiae vero tres, speciei
duae, proprii una, accidentis nulla sit. Primae generis
quidem comparationes quatuor novas tenent differentias:
secundae vero differentiae comparationes tres
novas tenent: una enim superius enumerata est, vincitur
autem a primis quatuor novis differentiis una
<pb n="0149C"/>
tantum; speciei vero tertia comparatio duas tantum
habet differentias novas, duas quippe superius enumeratas
cognoscimus, et vincitur a quatuor primis
duabus tantum differentiis novis; proprium vero
unam tantum retinet novam, quoniam tres habet superius
enumeratas, vinciturque a prima, novis tribus
differentiis; quinti vero accidentis comparationes,
quoniam nullam retinent novam differentiam, totis
quatuor a primis generis transcenduntur. Atque ad
hunc modum ex viginti differentiis secundum numerum
decem secundum dissimilitudinem contrahuntur,
ut tamen has secundum dissimilitudinem differentias
non in quinario tantum numero, verum in
caeteris quoque notas habere possimus, dabitur regula
talis, quae plenam differentiarum dissimilitudinem
<pb n="0149D"/>
in qualibet numeri pluralitate reperiat. Propositarum
enim numero rerum si unum dempseris, atque
id quod dempto uno relinquitur, in totam summam
numeri multiplicaveris, dimidium ejus quod ex multiplicatione
factum est, coaequaliter ei pluralitati
quam propositarum rerum differentiae continebant.
Sint ergo res quatuor, <hi>a, b, c, d;</hi> his aufero unam,
fiunt tres; has igitur per totam summam quater multiplico
fient duodecim; horum si dimidium teneo,
sex erunt. Tot erunt igitur differentiae inter se rebus
quatuor comparatis, <hi>a</hi> quippe ad <hi>b</hi> et <hi>c</hi> et <hi>d</hi> tres retinet
differentias. Rursus <hi>b</hi> ad <hi>c</hi> et <hi>d</hi> duas, <hi>c</hi> vero ad <hi>d</hi> 
 unam, quae junctae senarium numerum complent:
<pb n="0150A"/>
atque hanc quidem regulam simpliciter ac sine demonstratione
nunc dedisse sufficiat. In praedicamentorum
vero expositione, ratio quoque cur ita sit explicabitur.</p>
<p> <hi>Commune ergo est differentiae et speciei aequaliter
participari: homini enim aequaliter participant particulares
homines, et rationali differentia. Commune
quoque est et semper adesse his quae eorum participant.
Semper enim Socrates rationalis est, et semper homo
est.</hi> </p>
<p>Dictum est saepius ea quae substantiam formant
nec remissione contrahi, nec intensione produci:
unicuique enim id quod est, unum atque idem est.
Quod si differentia specierum substantiam monstrat,
species vero individuorum, aequaliter utraque ab intensione
<pb n="0150B"/>
et remissione sejuncta sunt, quo fit ut aequaliter
participentur. Omnes enim individui mortales
sunt atque rationales sicut homines: nam si idem
est esse homini quod est esse rationale, cum omnes
homines aeque sint homines, necesse est ut sint aequaliter
rationales. Aliud quoque commune habet
differentia cum specie, quoniam ita differentiae sui
participantia non relinquunt ut species, semper enim
Socrates rationalis est. Socrates enim qui rationabilitate
participat, semper homo est, quia scilicet humanitate
participat: ut igitur differentiae sui participantia
non relinquunt, ita species his quae eam
participant semper adjuncta est.</p>
<p> <hi>Proprium autem est differentiae quidem in eo quod
quale sit praedicari, speciei vero in eo quod quid est:
<pb n="0150C"/>
nam et si homo velut qualitas accipiatur, non erit tamen
simpliciter qualitas, sed secundum id quod generi advenientes
differenti eum constituerunt. Amplius, differentia
quidem saepe in pluribus speciebus consideratur,
quemadmodum quadrupedes in pluribus animalibus specie
differentibus: species vero in solis his quae sub una
specie sunt individuis. Amplius, differentia quidem prior
est ea specie quae est sub ipsa, simul enim ablatum rationale
interimit hominem: homo vero interemptus non aufert
rationale, cum supersit Deus. Amplius, differentia
quidem componitur cum alia differentia, rationale enim
et mortale compositum est in substantiam hominis:
species vero speciei non componitur, ut gignant alteram
speciem; quaedam enim equa cuidam asino permiscetur
ad muli generationem, equa enim simpliciter asino
<pb n="0150D"/>
conveniens nunquam perficeret mulum.</hi> </p>
<p>Expositis communitatibus quantum ad institutionem
pertinebat differentiae et speciei, earumdem nunc
dissimilitudines colligit dicens: Differunt quidem species
in eo quod quid sit praedicatur, differentia autem
in eo quod quale sit. Huic differentiae poterat
quaestio occurrere: nam si humanitas ipsa quae species
est, qualitas quaedam est, cur dicatur species in
eo quod quid sit praedicari, cum propter quamdam
suae naturae proprietatem quaedam qualitas esse videatur.
Huic respondemus, quia differentia solum
qualitas est: humanitas vero non solum est qualitas,
sed tantum qualitate perficitur. Differentia enim superveniens
<pb n="0151A"/>
generi speciem facit: ergo genus quadam
differentiae qualitate formatum est ut procedat in
speciem: species vero ipsa qualis quidem est secundum
differentiam illius quae est pura ac simplex qualitas,
qua scilicet perficitur et conformatur: qualitas
vero ipsa pura simplexque nullo modo est, sed ex
qualitatibus effecta substantia. Itaque jure differentia
quae pure ac simpliciter qualitas est in eo quod quale
est sciscitantibus respondetur, species vero in eo
quod quid sit: licet ipsa quoque quaedam qualitas
sit non simplex, sed ab aliis qualitatibus informata.
Rursus illa quoque differentia est, quia plures differentia
sub se species continet: species vero tantum
individuis praeest. Rationalitas enim et hominem
claudit et Deum: quadrupes, equum, bovem, canem,
<pb n="0151B"/>
et caetera: homo vero sola individua; atque in aliis
speciebus eadem ratio est. Idcirco enim diffinitiones
quoque secutae sunt, ut differentia vocaretur, quod
de pluribus specie differentibus in eo quod quale sit
praedicetur: species vero quod de pluribus numero
differentibus in eo quod quid sit praedicetur. Ideo
etiam superioris naturae sunt differentiae quam species,
quoniam continentes sunt specierum: nam si
quis auferat differentiam, speciem quoque sustulerit,
ut si quis auferat rationabilitatem hominem Deumque
consumpserit: si quis vero hominem tollat, rationabilitas
manet in reliquis speciebus constituta: igitur
differentiae distant a specie, quod una differentia
plures species continere potest, species vero nullo
modo. Alia rursus est differentia, quoniam ex pluribus
<pb n="0151C"/>
differentiis una species jungitur: ex pluribus
vero speciebus nulla speciei substantia copulatur.
Junctis enim differentiis mortali ac rationali factus
est homo; junctis vero speciebus nulla unquam species
informatur. Quod si quis occurrat dicens quoniam
permistus asino equus efficit mulum, non recte
dixerit. Individua enim individuis juncta, individua
rursus alia fortasse perficiunt; ipse vero equus simpliciter,
id est, universaliter, et asinus universaliter,
neque permisceri possunt, neque aliquid si cogitatione
misceantur, efficiuntur. Constat igitur differentias
quidem plurimas ad unius speciei substantiam convenire:
species vero in alterius speciei naturam
nullo modo posse congruere.</p>
<p> <hi>Differentia vero et proprium commune quidem habent
<pb n="0151D"/>
aequaliter participari ab iis quae eorum participant:
aequaliter enim rationalia, rationalia sunt; et risibilia,
risibilia. Item semper et omni adesse commune utrique
est: si enim curtetur qui bipes est, tamen id ad quod natum
est semper praedicatur, nam et risibile ad id quod natum
est semper dicitur, sed non in eo quod semper rideat.</hi> </p>
<p>Nunc differentiae propriique communia continua
oratione prosequitur. Commune enim dicit esse proprio
ac differentiae, quod aequaliter participantur;
aeque enim omnes homines rationales sunt, aeque
risibiles: illud, quia substantiam monstrat; istud,
quia est aequum propriae speciei, et subjectam speciem
non relinquit. Aliud etiam his commune subjungit;
aequaliter enim differentia semper subjectis
<pb n="0152A"/>
adest, ut proprium: semper enim homines rationales
sunt, ut semper quoque risibiles. Sed objici
poterat non semper esse bipedem hominem, cum sit
bipes differentia, si unius pedis perfectione curtetur:
quam tali modo solvimus quaestionem. Propria et
differentiae non in eo quod semper habeantur, sed in
eo quod semper naturaliter haberi possunt, semper
dicuntur adesse subjectis. Si enim quis curtetur pede,
nihil attinet ad naturam, sicut nihil ad detrahendum
proprium valet, si homo non rideat. Haec enim non
in eo quod adsint, sed in eo quod per naturam adesse
possint, semper adesse dicuntur. Ipsum enim semper
non actu esse dicimus, sed natura. Nunquam
enim fieri potest, ut per naturae ipsius proprietatem
non semper homo bipes sit, etiam si fieri potest ut
<pb n="0152B"/>
uno pede vel ambobus curtetur, vel etiam si diminuto
pede natus sit; in his enim non speciei atque
substantiae, sed nascenti individuo derogatur.</p>
<p> <hi>Proprium autem differentiae est, quod haec quidem
de pluribus speciebus dicitur saepe, ut rationale de homine
et de Deo: proprium vero de una sola specie, cujus
est proprium. Amplius, differentia illis est consequens,
quorum est differentia, sed non convertitur:
propria vero conversim praedicantur de his quorum sunt
propria, propter id quod convertuntur.</hi> </p>
<p>Distat a proprio differentia quia differentia plures species
claudit, ac de his omnibus praedicatur: proprium
vero uni tantum speciei conjungitur atque aequatur. Rationale
enim de homine atque de Deo praedicatur: quadrupes
vero de equo et caeteris quadrupedibus. Risibile
<pb n="0152C"/>
vero unam tantum speciem continet, id est hominem;
unde fit ut differentia semper speciem consequatur, species
vero differentiam minime. Proprium vero ac species
alternis sese vicibus aequa praedicatione comitantur:
sequi vero dicitur aliquid, quando qualibet re prius
nominata, posterius reliqua convenit nuncupari: ut
si dicam, omnis homo rationabilis est, prius hominem,
posterius differentiam posui; sequitur ergo differentia
speciem. At si convertam nomina dicamque:
Omne rationabile homo est, propositio non tenet veritatem;
igitur species nulla ratione differentiam
comitatur: proprium vero et species, quia converti
possunt, mutuo se sequuntur: ut omnis homo risibilis,
et omne risibile homo.</p>
<p> <hi>Differentiae autem et accidenti commune quidem est
<pb n="0152D"/>
de pluribus dici: commune vero ad ea quae sunt inseparabilia
accidentia semper et omnibus adesse: bipes
enim semper adest et omnibus corvis, et nigrum similiter.</hi> </p>
<p>Duo quidem differentiae et accidentis communia
proponit, quorum unum inseparabilibus et separabilibus
accidentibus cum differentia commune est:
ab altero vero separabile accidens segregatur. Tantum
vero inseparabile secunda communione clauditur.
Est enim commune differentiae cum omnibus accidentibus
de pluribus praedicari: nam et separabilia
et inseparabilia accidentia sicut differentia de pluribus
speciebus et individuis praedicantur: ut bipes de
corvo atque cygno nuncupatur, et de his individuis
<pb n="0153A"/>
quae sub corvo et cygno sunt. Item de eodem corvo
atque cygno album et nigrum, quae sunt inseparabilia
accidentia, praedicantur. Ambulare enim vel stare,
dormire ac vigilare de eisdem dicimus, quae sunt accidentia
separabilia: reliqua vero communitas ea
tantum accidentia videtur includere quae sunt inseparabilia:
nam sicut differentia semper subjectis speciebus
adhaerescit, ita etiam inseparabilia accidentia
nunquam videntur deserere subjectum: ut enim bipes
quod est differentia, nunquam corvorum speciem derelinquit,
ita nec nigrum quod accidens inseparabile
est: differentia vero idcirco non relinquit subjectum,
quoniam ejus substantiam complet ac perficit; accidens
vero hujusmodi est, quia non potest separari,
neque enim posset esse accidens inseparabile, si subjectum
aliquando relinqueret.</p>
<p>
          <pb n="0153B"/> <hi>Differunt autem quod differentia quidem continet et
non continetur: continet enim rationalitas hominem et
Deum; accidentia vero quodammodo continent, eo quod
in pluribus sunt, et quodammodo continentur, eo quod
non unius accidentis susceptibilia sunt subjecta, sed
plurimorum. Et differentia quidem inintensibilis est et
irremissibilis: accidentia vero minus et magis recipiunt.
Amplius, impermistae sunt quidem contrariae differentiae,
miscentur vero contraria accidentia. Hujusmodi
quidem communiones et proprietates differentiae et caeterorum
sunt: species vero quo quidem differat a genere
et differentia, dictum est quando dicebamus quo
genus et differentia differat a caeteris, reliquum est quo
differat a proprio et accidenti dicere.</hi> </p>
<p>
          <pb n="0153C"/>Post differentiae et accidentis redditas communitates,
nunc de eorum differentiis tractat, ac primum
quidem talem proponit: Differentia omnis, inquit,
speciem continet. Rationabilitas enim continet hominem,
quoniam plus rationabilitas quam species, id
est homo, praedicatur: supergressa enim substantiam
hominis in Deum usque diffunditur. Accidentia vero
aliquando quidem continent; aliquando continentur.
Continent quidem, quia quodlibet unum accidens
speciebus adesse pluribus consuevit, ut album cygno
et lapidi: ut nigrum corvo et Aethiopi atque ebeno.
Continentur vero, quoniam plura accidentia uni accidunt
speciei, ut videatur illa species plura accidentia
continere: cum enim Aethiopi accidit ut sit niger,
accidit ut sit simus, ut crispus, quae cuncta accidentia
<pb n="0153D"/>
sunt Aethiopis, species est, quae est homo, intra
se plurima accidentia videtur includere. Huic occurri
potest: cum differentiae quoque aliquo modo continentur,
alio modo continent, ut rationabilitas continet
hominem (plus enim quam de homine praedicatur)
continetur quoque ab homine, quoniam non solum
hanc differentiam homo continet, verum etiam
mortale. Respondebimus contra hoc, Omnia quaecunque
substantialiter de pluribus praedicantur, ab his de
quibus dicuntur non poterunt contineri; quo fit ut
differentia quidem non contineantur a specie, et si
sint plures differentiae quae speciem informent. Accidentia
vero continentur, quoniam accidentia speciei
substantiam nulla praedicatione constituunt: nam
<pb n="0154A"/>
nec proprie universalia dicuntur accidentia, cum de
speciebus pluribus dicuntur: differentiae vero maxime
dicuntur universalia et proprie. Quae enim quorumlibet
universalia sunt, ea necesse est eorum quorum
sunt universalia etiam substantiam continere; quo fit ut
quia substantiam differentiae monstrant, intensione
ac remissione careant, una enim quaeque substantia
neque contrahi neque remitti potest. At vero accidentia
quoniam nullam constitutionem substantiae
profitentur intensione crescunt, et remissione decrescunt.
Illa quoque eorum est differentia, quod differentia
contrariae permisceri, ut ex eis fiat aliquid,
non queunt: accidentia vero contraria, et quaedam
medietas ex alterutra contrarietate conjunguntur. Ex
rationabili enim et irrationabili nihil in unum jungi
<pb n="0154B"/>
potest: ex albo vero et nigro conjunctis fit aliquis
medius color. Expositis igitur distantiis differentiae
ad caetera, restat de specie dicere, cujus quidem differentias
ad genus ante collegimus, cum generis ad
speciem differentias dicebamus, ejusdem etiam speciei
distantias ad differentiam diximus, cum differentiae
ad speciem dissimilitudines monstrabamus. Restat
igitur speciem proprio et accidenti communione conjungere,
tum differentiis segregare.</p>
<p> <hi>Speciei vero et proprii commune est quidem de se
invicem praedicari, nam si homo est, risibile est; ac si
risibile, homo: risibile vero secundum id quod natum
est ridere accipi, saepe jam dictum est. Commune est
quoque aequaliter participari: aequaliter enim insunt
species his quae eorum participant, et propria quorum
<pb n="0154C"/>
sunt propria.</hi> </p>
<p>Commune, inquit, habent proprium atque species
ad seipsa praedicationes habere conversas. Nam sicut
species de proprio, ita proprium de specie praedicatur:
nam ut est homo risibilis, ita est risibile homo;
idque jam superius dictum esse commemorat, cujus
communitatis rationem subdit, eam scilicet qua aequaliter
species individuis participantur, sicut eadem
propria his quorum sunt propria: quae ratio non videtur
ad conversionem praedicationis accommodata,
sed potius ad illam aliam similitudinem, quia sicut
species aequaliter ab individuis participantur, ita
etiam propria; aeque enim Socrates et Plato homines
sunt, sicut etiam risibiles. Itaque tanquam aliam
communionem debemus accipere illud quod est additum:
<pb n="0154D"/>
aequaliter enim sunt species his quae eorum
participant, et propria quorum sunt propria. An magis
intelligendum est hoc modo dictum, tanquam si
diceret, Aequalia sunt species et propria: nam quia
species eorum sunt species, quae speciebus ipsis participant:
et propria eorum propria, quae propriis
participant; proprium atque species aequaliter utrisque
insunt, id est, neque species supervadit ea quae
specie participant, neque propria supervadunt ea
quae propriis participant. Cumque haec propria specierum
sint propria, species ac propria aequalia esse
necesse est, atque invicem praedicari.</p>
<p> <hi>Differt autem species a proprio, quoniam species
quidem potest et aliis esse genus, proprium vero aliarum
<pb n="0155A"/>
specierum esse impossibile est. Et species quidem ante subsistit
quam proprium, proprium vero post fit in specie:
oportet enim ante hominem esse ut sit risibile. Amplius
species quidem semper actu adest subjecto, proprium
vero aliquando actu, potestate vero semper: homo enim
semper actu est Socrates, non vero semper ridet, quamvis
sit natura semper risibilis. Amplius, quorum termini
differentes sunt et ipsa sunt differentia: est autem
speciei quidem esse sub genere, et de pluribus differentibus
numero in eo quod quid sit praedicari, et caetera
hujusmodi: proprii vero est, soli et omni, et semper
adesse.</hi> </p>
<p>Primam proprii et speciei differentiam dicit, quoniam
species potest aliquando in alias species derivari,
id est, potest esse genus: ut animal, cum sit
<pb n="0155B"/>
species animati potest esse genus hominis (sed nunc
non de his speciebus loquitur quae sunt specialissimae,
atque hunc confundere videtur errorem, quod cum
de his speciebus dicere proposuerit quae essent ultimae,
nunc de his quae sunt subalternae, et saepe locum
generis obtineant disserit); propria vero nullo modo
genera esse possunt, quoniam specialissimis adaequantur.
Quae quoniam genera esse nequeunt, nec
propria quae sunt ipsis aequalia esse permittuntur.
Rursus species semper ante subsistit quam proprium,
nisi enim sit homo, risibile esse non poterit, et cum
ista simul sint, tamen substantiae cogitatio praecedit
proprii rationem. Omne enim proprium in accidentis
genere collocatur. Eo enim differt ab accidenti, quia
circa omnem solam quamlibet unam speciem vim
<pb n="0155C"/>
propriae praedicationis continet: accidens autem
quando continet ad multas species potest diffundi.
Quod si priores sunt substantiae quam accidentia
(species vero substantia est, proprium vero accidens),
non est dubium quin prior sit species, proprium vero
posterius. Discernuntur etiam species a proprio actus
potestatisque natura, species enim actu semper individuis
adest, propria vero non semper, sed aliquoties
actu, potestate autem semper. Socrates enim et
Plato actu sunt homines, non vero semper actu rident,
sed risibiles esse dicuntur, quia tametsi non
rideant, ridere tamen possunt. Natura itaque species;
ut proprium semper subjectis adest, sed actu species,
proprium vero non semper actu, ut dictum est. At
rursus quoniam diffinitio substantiam monstrat, quorum
<pb n="0155D"/>
diversae sunt diffinitiones, diversas necesse est
esse substantias: speciei vero et proprii diversae sunt
diffinitiones, diversae igitur sunt substantiae. Est autem
speciei diffinitio sub genere esse, et de pluribus numero
differentibus in eo quod quid sit praedicari,
quam superius frequenter expositam nunc iterare non
opus est. Proprium vero ita diffinitur: proprium est
quod uni et omni et semper speciei adest. Quod si diffinitiones
diversae sunt, non est dubium speciem, et proprium
secundum naturae suae terminos discrepare.</p>
<p> <hi>Speciei vero et accidentis commune quidem est de
pluribus praedicari; rarae vero sunt aliae communitates,
propterea quod plurimum distant a se accidens et id cui
accidit.</hi> </p>
<p>
          <pb n="0156A"/>Speciei et accidentis similitudinem communem dicit
de pluribus praedicari: de pluribus enim dicitur
species, sicut et accidens. Raras vero dicit esse alias
eorum communiones, idcirco quoniam longe diversum
est, id quod accidit et cui accidit. Cui enim accidit
subjectum est atque suppositum. Quod vero
accidit superpositum est, atque advenientis naturae.
Item quod supponitur substantia est, quod vero velut
accidens praedicatur, extrinsecus venit. Quae omnia
multam ejus quod est subjectum, et ejus quod es
accidens differentiam faciunt, tamen inveniri etiam
aliae possunt speciei et accidentis inseparabilis communitates,
ut semper subjectis adesse: aeque enim
homo singulis hominibus semper adest, et inseparabilia
accidentia singulis individuis praesto sunt: et
<pb n="0156B"/>
quod sicut species de his quae continet individua,
aeque de pluribus, ut accidentia individuis praedicantur.
Nam homo de Socrate, Platone, nigrum vero
atque album de pluribus corvis et cygnis quibus accidit
nuncupatur.</p>
<p> <hi>Propria vero utriusque sunt, species quidem in eo
quod quid est praedicari de his quorum est species, accidentis
autem in eo quod quale est, vel quomodo se
habens. Amplius unamquamque substantiam, una quidem
specie participare, pluribus autem accidentibus, et separabilibus,
et inseparabilibus. Et species quidem ante
intelligi possunt quam accidentia, etiamsi sint inseparabilia:
oportet enim ante esse subjectum, ut illi aliquid
accidat: accidentia vero posterioris generis sunt, et adventitiae
naturae. Et speciei quidem participatio aequaliter
<pb n="0156C"/>
est, accidentis vero vel si inseparabile sit, non aequaliter:
Aethiops enim plus alio Aethiope habebit colorem
vel intensum, vel remissum secundum nigredinem.
Restat igitur de proprio et accidenti dicere: quo enim
proprium a specie, et differentia, et genere differt,
dictum est.</hi> </p>
<p>Quod nunc proprium speciei et accidentis se exsequi
pollicetur, tale proprium intelligendum est, quod
superius dictum est, ad comparationem dicatur differentium
rerum. Species vero in eo quod quid est
praedicatur, accidens vero in eo quod quale est, qua
differentia non ab accidentibus solum species discernitur,
verum etiam a differentiis et propriis, nec solum
species ab eisdem, verum etiam genus. Praeterea
quod species in eo quod quid est praedicatur, accidens
<pb n="0156D"/>
vero in eo quod quomodo se habeat; id quoque
commune est speciei cum genere, genus quippe ab
accidenti in eo quod quid est, et quomodo se habeat
praedicatione dividitur. Item unamquamque substantiam
una videtur species continere, ut Socratem
homo, atque ideo Socrati una tantum propinquitas
speciei est hominis. Rursus individuo equo una species
equi est proxima, itemque in caeteris: unicuique
enim substantiae una species praeest, at vero unicuique
substantiae non unum accidens jungitur; unicuique
enim substantiae plura semper accidentia superveniunt,
ut Socrati quod calvus, quod simus, quod
glaucus, quod propenso ventre, et in aliis quidem
substantiis de numero accidentium idem convenit
<pb n="0157A"/>
dicere. Dehinc semper ante accidentia species intelliguntur:
nisi enim sit homo cui accidit aliquod accidens
esse non poterit: et nisi sit quaelibet substantia
cui accidens possit adjungi, accidens non erit.
Omnis autem substantia propria specie continetur;
recte igitur prius species, accidentia vero posterius
intelliguntur, posterioris enim sunt generis, ut ait, et
adventitiae naturae. Nam quae substantiam non informant,
recte adventitiae naturae esse dicuntur, et
posterioris generis. His enim substantiis adsunt quae
ante differentiis informatae sunt: rursus quoniam species
substantiam monstrat, substantia vero (ut
dictum est) intensione ac remissione caret, speciei
participatio intensionem remissionemque non suscipit:
accidens vero vel si inseparabile sit, potest intensionis
<pb n="0157B"/>
remissionisque cremento et decremento
variari, ut ipsum inseparabile accidens, quod Aethiopibus
inest, nigredo. Potest enim quibusdam talis
adesse ut sit fuscis proxima, aliis vero talis, ut sit
nigerrima. Restat nunc proprii accidentisque communiones
ac differentias persequi. Sed quo proprium
differat a genere, specie et differentia, superius demonstratum
est, cum quod genus, species, et differentia
a proprio distaret ostendimus. Nunc reliqua
de communitate et differentia consideratio est, quae
proprium accidentibus aut jungit aut segregat.</p>
<p> <hi>Commune autem proprii et accidentis inseparabilis
est, quod praeter ipsa nunquam consistant ea in quibus
considerantur; quemadmodum enim praeter risibile non
subsistit homo, ita nec praeter nigredinem subsistit
<pb n="0157C"/>
Aethiops: et quemadmodum semper et omni adest proprium,
sic et inseparabile accidens.</hi> </p>
<p>Quoniam proprium semper adest speciebus, nec
eas ullo modo relinquit, quoniamque inseparabile
accidens a subjecto non potest segregari, hoc illis
inter se videtur esse commune, quod ea quibus insunt,
praeter propria et inseparabilia accidentia, esse
non possunt. Inseparabilia vero accidentia comparat
proprio, quoniam ut in specie dictum est, rarissimae
sunt speciei atque accidentis similitudines, quocirca
multo magis proprii atque accidentis communitates
difficile reperiuntur: accidens enim in contrarium
dividi solet, in inseparabile accidens atque separabile:
quae vero sub genere in contrarium dividuntur,
ea nullo alio nisi tantum generis praedicatione participant.
<pb n="0157D"/>
Quod si proprium inseparabile quoddam accidens
est, a separabili accidenti plurimum differt,
atque ideo nullas proprii et separabilis accidentis
similitudines quaerit. Sed quoniam ipsum proprium
certis quibusdam rationibus ab inseparabilibus accidentibus
differt, horum et communitates inveniri possunt:
et inter se differentiae, quarum una quidem ea
est quam superius exposuimus, secunda vero quoniam
sicut proprium semper, et omni speciei adest,
ita etiam inseparabile accidens: nam sicut risibile
<pb n="0158A"/>
omni homini, et semper adest, ita etiam nigredo omni
corvo, et semper adjuncta est.</p>
<p> <hi>Differt autem, quoniam proprium uni soli speciei adest,
quemadmodum risibile homini: inseparabile vero
accidens, ut nigrum, non solum Aethiopi, sed etiam
corvo adest, et carboni, et ebeno, et quibusdam aliis.
Amplius, proprium conversim de eo cujus est proprium
praedicatur: inseparabile vero accidens conversim non
praedicatur. Et propriorum quidem aequalis est participatio,
accidentium vero haec quidem magis, illa vero
minus. Sunt quidem et aliae communitates et proprietates
eorum quae dicta sunt, sed sufficiunt haec et ad
discretionem ipsorum, et ad communitatis traditionem.</hi> </p>
<p>Proprii atque accidentis prima quidem differentia
est, quia proprium semper de una tantum specie
<pb n="0158B"/>
dicitur, accidens vero minime: sed ejus praedicatio
in plurimas diversi generis substantias speciesque
diffunditur, risibile enim de nullo alio nisi de homine
praedicatur. Nigrum vero, quod est quibusdam inseparabile
accidens, tam corvo, et Aethiopi quae diversa
sunt specie, quam corvo atque ebeno, quae differunt
generibus non tantum specie, praesto est: quo fit ut
propriis quidem conversio aequa servetur, in accidentibus
vero minime. Quoniam enim propria in
singulis esse suum habent, atque omnes continent
species proprias, converso ordine praedicantur. Nam
quod risibile est, homo est: et quod homo, risibile;
nigrum vero non ita, sed ipsum quidem de his praedicari
potest quibus inest. Illa vero ad hujus praedicationem
converti retrahique non possunt: nigrum
<pb n="0158C"/>
enim de carbone, ebeno, homine, atque corvo praedicatur,
haec vero de nigro minime. Nam quae plura
continent, de his quae continent praedicari possunt,
ea vero quae continentur de sese continentibus nullo
modo praedicantur. Rursus proprium quidem aequaliter
participatur, accidens remissionibus atque intersionibus
permutatur: omnis enim homo aeque
risibilis est, Aethiops vero non aequaliter niger est,
sed (ut dictum est) aliquis quidem paulo minus niger,
alius vero teterrimus invenitur. Et de proprii
quidem atque accidentis differentiis satis dictum est.
Restabat vero accidentis ad caetera communiones
proprietatesque explicare, sed jam superius annumeratae
sunt cum generis, differentiae, proprii, et
accidentis similitudines ac differentias assignavimus.
<pb n="0158D"/>
Fortasse autem his institutus animus, et solertior
factus, alias praeter eas, quas nunc diximus, communitates
et differentias quinque rerum quae superius
sunt positae reperiet, sed ad discretionem atque ad
eorum similitudines comparandas ea fere quae sunt
dicta sufficiant. Nos etiam quoniam promissi operis
portum tenemus, atque hujus libri seriem primo quidem
a rhetore Victorino, post vero a nobis Latina oratione
conversam gemina expositione patefecimus, hic
terminum longo statuimus operi continenti quinque
rerum disputationem et ad praedicamenta servienti.
</p>
</div1>
</body>
  </text>
</TEI>